	Нарбинь Кенжеғұлова

	Қиын шешім

	Фантастикалық

	әңгімелер



	АЛМАТЫ

	«ЖАЛЫН»

	1986 жыл



	Пікір жазған – Рысбек Баймаханов

	Кенжеғұлова Нарбинь.

	К 30 Қиын шешім: Фантастикалық әңгімелер. – Алматы: Жалын, 1986. – 96 бет.

	Туған әдебиетімізде фантастика сынды қиын жанрға шындап бет бұрған бір топ талапты жас өсіп келеді. Солардың бірі – Нарбинь Кенжеғұлова. Ол өзінің ғылыми болжам-танымдарға негізделген әңгімелерінде қиыр планеталардағы бізге әлі беймәлім тіршілік иелері, сондай-ақ келешек адамдары туралы қызықты сыр шертеді.

	84 Қаз 7-44

	© «ЖАЛЫН» БАСПАСЫ – 1986





АОРДАҒЫ АЛҒАШҚЫ ЕЛШІЛІК


	ВИКТОР ІЗ-ТҮЗСІЗ ЖОҒАЛДЫ


	Бәрі аяқ астынан, студент Виктордың жоғалуынан басталды. Ол күні ертең оқуын бітіріп оқымысты-эколог болып шыққалы жүрген жас жігіт еді.

	Жігердің де бұл планетаға келгеніне бір жылдан асқан. Алайда бұрын мұндай кездейсоқ оқиға болмаған-ды.

	***

	Өз тұрғындары осынау планетаны Аор, ал оның жарық жұлдызы Веганы – Сейна деп атайды. Жер өкілдері жаңа планетаны осыдан он бес жылдай бұрын ашқанмен, өздерінің тұрақты бақылаушы-елшісін жіберуге асыға қоймаған еді.

	Жігер планетааралық қатынастар институтын бітірер жылы ғана Аор планетасына өкіл болып баратын жас маман қажет бола қалды. Институт жанындағы «ЭМ» (электронды ми) диплом алатындардың ішінен Жігерді таңдағанда, бұған қайран қалғандар аз болған жоқ. Курстастарының арасында білімі мен қабілеті жағынан оны он орап алатын жігіттер жеткілікті еді. Қалай дегенмен осы бір көзге қораштау, қағілез жігіттің бойында «Космостық зерттеулер Нұсқауында» көрсетілген қасиеттердің бәрі де бар болып шықты.

	Тек анасы ғана ғарышқа аттанар алдында космодромда шығарып салып тұрып: «Құлыным-ай, тым болмаса үйленіп те кетпедің», – деп өкініш білдірген.

	Қазір жердегі орталық мұның өзіне тиісті міндеттерін мүлтіксіз орындап жүріп жатқанына дән разы болатын.

	Көп шаруа жоқ. Планетаның табиғатын, ауа райын, геологиялық құрылымын зерттейді, алынған мәліметтерді ғарыштық байланыс жүйесі арқылы жерге жібереді. Қала берді «сауда» байланысын жүргізеді. Өйткені Аор планетасында мұнайдың өлшеусіз қоры бар-тын. Жерге осы мұнайдан жіберіп тұруға аорлықтардың өздері келісім берген. Сауда деген аты ғана, әйтпесе бұл планетада мұнай мүлде пайдаланылмайды. Сондықтан да Аор тұрғындары ешбір ақы сұрамайды. Олардың бар қалағаны кітаптар, жердің табиғаты бейнеленген суреттер, түрлі сәндік бұйымдар болды. Аорлықтардың бұларды қандай кәдеге жарататынын Жігердің өзі де түсінген емес. Даму дәрежесі төмен халықтарға тән жылтырауыққа қызығушылық, балаң әуестік шығар деп ойлайтын.

	Міне, осылайша әріптестерінің әзілдеп айтатынындай, Жігер мұнда «өзі би, өзі қожа» болып жүріп жататын.

	Мұның ойынша планета тұрғындары өзін жақсы қарсы алды. Бір таңданғаны – аорлықтар жақсыны да, жаманды да бірдей қабылдап, ішкі сезімдерін сыртқа шығара бермейді екен. Бір қалыптан әсте танбайтын момақан халық.

	Планетаның өзі де бірден ұнады. Бүкіл ғарышта Аор ғана туған жерге ұқсайтын жалғыз планета тәрізді. Ғарыштың барлық қиырында болмаса да «Бүкіл ғарыштық анықтамалардан» оқып білгені аз емес қой. Алайда уақыт өткен сайын планетаның бірден көзге түсе бермейтін ерекшеліктерін де байқай бастады. Тіпті оның кейде жерге мүлде ұқсамайтынын түйсінеді. Бір ғажабы сол ерекшеліктің неде екенін тағы тап басып ажырата алмайды. Тілінің ұшында тұрған сөзді ұмытып тұрғандай күй кешетін кездері бар.

	Планета тұрғындарының генетикалық коды адамдарға мүлде ұқсамайды. Жалғыз ғана Зомай архипелагының бір аралында жер тұрғындарына коды сәйкес келетін биологиялық түр бар екенін біледі. Аорлықтардың айтуынша, ол өте ежелгі жануарлардың тегінен болса керек. Әрине, бұлардың бәрін Жігер планетаны алғаш ашып, зерттеген ғалымдардың мәліметі бойынша ғана біледі. Ал өзі... Иә, өзі әзірше ауыз толтырып айтарлық жаңалық қоса алған жоқ. Бақылаумен, сол байқағандарын ой елегінен өткізіп, сараптаумен шектеліп келеді.

	Аорлықтардың өздері де жат ниет көрсетпейтін момын болғанмен, сырын алдырмайтын суық қабақтау жұрт екен. Бір жыл уақыт ішінде ешбірімен етене жақындаса алмады.

	Жігер өз мамандығына орай «Ғарышты игеру тарихын», оның ішінде саналы тіршілік иелерімен тұңғыш кездесу бөлімін үңіле, зерттей оқыған. Центаврадағы СИО жұрты әлі тас дәуірі дәрежесінде. Сондықтан да Ғарыштық қарым-қатынас ассоциациясы (FҚА) олардың табиғи даму жолына сырттан зиянды әсер етпес үшін әзірше тығыз байланыс жасауға тыйым салып қойған. Онда бірен-саран ғана зерттеушілер болып қайтты. Тау киттіктердің де даму дәрежесі жерден төмен жатыр. Енді, міне, соңғы ашылған Аор дамуы жағынан ең төменгі сатыға жатқызылып, оған әзірше жердің жалғыз ғана елші-өкілін жіберу жеткілікті деп табылған.

	***

	...Бұл қалай? Виктордың ұшты-күйде жоғалуы бұрыннан мазалап келген көп құпияның ұшығын қолына берсе ше. Аорлықтар бүгінге дейін табылған өзге саналы тіршілік иелеріне мүлде ұқсамайды. Оларға тән тым аңқаулық, кез келген жылтыраққа аузын ашып таңданушылық бұларда жоқ. Сонсоң... Сонсоң бір жылдан бері ешбіреуі үйіне шақырған емес. Тоқта... тоқта. Осында бір сыр жатпасын. Алайда жердегі орталық «өздерінің келісімінсіз ала жібін аттама. Ең алдымен өзіңнің елші екеніңді бір сәт естен шығарма», – деп қатты тапсырмап па еді. Дегенмен...

	Аорлықтардың қалашығына келе жатқан Жігердің ойында сапырылысқан осындай сан сауалдың жауабы табылар емес. Қалашық ағысы қатты тентек өзеннің жағасында. Бір қызығы бәрі де қой тастардан қаланған, сырт көзге жатаған, қораш үйлер. Қабырғаларға қаланған доп-домалақ тастарды қалай біріктіргенін бұл әлі білмейді.

	 Планетаға Жігер келгелі мұнда талай оқымыстылар, тәжірибе жұмысынан өтетін студенттер болып қайтты. Солардың ешбіреуі кездейсоқ қауіпке кезікпеген. Ал мынау Викторға не жорық!

	Жігер планетахoдын ең шеткі үйдің жанына тоқтатты. Мұнда осы қалашықтағы аорлықтардың көсемі, оның осы планетадағы ең жақын танысы Зум тұратын. Моторды сөндірген соң жерге түсті. Үй жақтан тырс еткен дыбыс білінбейді.

	– Зум – деді бұл айғайлап. Жігер аорлықтардың қатты айғайлап сөйлеспейтінін естен шығарып алғанын кеш аңғарды. Олар көбіне бір-бірімен үнсіз, әлдебір құпия тілмен ұғысатынын байқап та жүр. Бірнеше рет өзіне де бөгде телепатиялық әсердің болғанын сезді. Дегенмен әлі де бұл құпияның сырына қаныға алмай келеді.

	Жым-жырт. Аты беймәлім құстың сайрағаны, өзеннің сылдыры, шығыстан тынбай соғатын Зек желінің уілі ғана тыныштықты бұзады. Кенет... Иә, кенет Жігердің көз алдында күтпеген оқиға болды. Зумның үйі теңселіп, қозғалып бара жатты. Құдды жердің сілкінісі! Бірақ мұның аяқ асты тып-тыныш. Үйдің қабырғасын құрап тұрған қой тастар орнынан қозғалып барады. Міне, төрт тас сыртқа ығысып шықты да, жерге түспестен қалықтап тұрып қалды. Осылайша ашылған ғажайып есіктен Зум көрінді.

	– Білемін, білемін келу себебіңді, – деді ол Жігердің алдын алып. – Бірақ, амал қанша, қазір сенің сауалыңа жауап бермеймін.

	– Егер болған жайды хабарласам, оның анық-қанығына жету үшін жерден арнайы топ келеді. Ал бұның арты екі жаққа да бірдей жауапкершілік жүктейді, – деді Жiгep.

	– Бізге кінә артуға негіз жоқ. Сондықтан, асығып-аптықпай ақырын күткенің жөн.

	– Ненің ақырын? Мен мұнда жердің толық құқылы өкiлiмiн. Жерден келген адам жоғалып отыр. Зум, сен бәрін де білесің, көмектесуің керек.

	– Сен тым сабырсызсың, барлық жер адамдары сондай. Сендер ең қарапайым қағиданы түсінбейсіңдер.

	Осыны айтты да, Зум қалай шықса, солай баспанасына кіріп кетті. Ізінше бүкіл әлемдік тартылыс заңына қайшы келіп, аспанға ілініп тұрған төрт қой тас та орнына барып жымдасып қалды.

	Жігер аңырып тұр. «Міне, керек болса, кешегі түк білмейтін Зум. Жалғыз мұны емес, бүкіл жер адамдарын шыдамсыз, қарапайым қағиданы түсінбейтін қараңғы адамдар деп кеткен жоқ па? Мұнда үлкен сыр бар...»

	Енді не істеу керек? Жерден арнаулы дабыл тобы келгенше екі жыл қажет. Оған дейін қол қусырып қалай отырады. Жоқ, басқа істің бәрін кейінге ысырып қойып, Викторды іздеу керек.

	Планетахoдына от алдырған Жігер өзенге қарай тура тартты, қайда баратынын, қайдан іздейтінін өзі де біліп келе жатқан жоқ. Әйтеуір, әрекетсіз отырғысы келмейді. Төменгі жылдамдықпен өзеннен өтіп келеді. Аспанға шашыраған су тамшылары да бірден кері түспей, біраз уақыт ауада қалқып тұрады. Бұл тағы қандай ғажап, неткен сиқыр! «Бүгін талай, қияметті көретін шығармын», – деп ойлады іштей.

	Өзеннен өте шыққанда бағытты «Киелі орманға» қарай ұстап келе жатқанын аңғарды. Бұрын да әлдебір тылсым күш пе, әлде зерттеушінің әуестігі ме, Жігерді осы орман өзіне құмар етіп қойған. Алайда аорлықтар ештеңеге тыйым салмағанда осы орманды қызғыштай қоритын. Мұндайда олардан адам қаймығарлық айбат та байқалатын. Жердегі орталық әзірше бұл орманды зерттеуді де осындай себеппен кейінге қалдырған. Кейбір ғалымдар оны аорлықтардың өлгендерді жерлейтін бейіті шығар деген болжам жасайды. Қалай дегенмен бұл да бір құпиясын қойнына тыққан сыр еді.

	Әлдебір белгісіз күш өрісімен қоршалған ғажайып орман, әсіресе түнде сан түрлі сәулеге бөленіп, құбылып тұрар еді. Әр ағашты қызылды-жасылды шамдармен безендіріп қойғандай көрінетін. Алғашқы жолы бұл Жігерге мың-сан жылтырақ ойыншықтар тағынған шыршалар орманындай әсер қалдырған.

	Кейде, күндіз көп ойлағандыкі ме, осы «Киелі орман» жайлы шытырман түстер енетін. Алайда ертеңіне аорлықтардың моп-момақан тіршілігін көргенде «Осылардың мынау орманында не құпия болушы еді», – деп өзін-өзі жұбатып та қоятын.

	Міне, орман да таяу қалды. Жақындаған сайын алдынан беймәлім сағым көлбеңдеп, орман мұнартып, алыстай түскендей. Жаңа ғана ап-айқын көрсетіп тұрған шынының бетін бу басып кеткендей. Бір сәт мұнарланған сағым қоюлана келіп, «Киелі орман» көзден ғайып болды. Жігер планетoхoдты тоқтатып жерге түсті. Айнала – аппақ мұнар. Алды-арты, оң мен солы ақ мұнар... мұнар...

	Кенет Виктор дәл жанында тұрғандай көрінді. Иә, шынында да... қарсы алдында – Виктор. Бұған, оның мына тұрған қалпы ерсі көрінді. Жанары сонау қиырдағы көк күмбезіне қадалып, екі қолын әлдекімге жалбарынғандай аспанға созған. Жүзінен жалбарыну емес, бір рақат сезім күйіне берілген нышан аңғарылады. Осы тағдырына дән разы сияқты.

	Енді бір сәтте сағым алыстап шегіне берді. Сөйте-сөйте мүлде ғайып болды. Виктор да сағыммен бірге жоғалды. «Киелі орман» тағы да алдында тұр.

	«Жоқ мұның анығына жетуім керек. Жасырынбақ ойнап біттік!» Осындай батыл шешімге келген жігіт ең жоғарғы жылдамдықпен орманның қорғағыш күш өрісін бұзып өтпек болды. Міне, орман шетіне елу... қырық... отыз метр... Машина шақыр-шұқыр етіп, көзге көрінбейтін тас қабырғаға соғылды. Жігердің кеудесін басқару тетігі жаншып барады...

	Қанша уақыт өткенін білмейді, мүмкін бір минут, мүмкін бір сағат жылжыған шығар, Жігер есін жиып алғанда ағаштары баяу желмен ырғалып баяғы орнында тұрған орманды көрді. Планетoхoдтың моторы жұмыс істеп тұр, бірақ алға бір адым баспай, шынжыр табаны жерді қазып, босқа айнала береді.

	Басқа амалы таусылған жігіт дәрменсіз машинаны сөндіріп, дүрбімен орманды шола бастады. Бұл орманның ағаштары планетадағы өзге көріп жүргендеріне ұқсамайды екен. Олар аласа, жапырақтары ұсақ келетін. Ал мыналардың діңі тіп-тік, жапырақтары саялы. Ең ғажабы түрлі түсті, кейбіреуі мөп-мөлдір, аумаған хрусталь ағаш! Мүмкін, бұл табиғи орман емес, аорлықтар қолымен жасалған шығар?

	Жігерді біраздан соң мынау сиқырлы орман да жалықтырды. Әбден қалжырап шаршағанын сезді. Содан соң шарасыз халде етпетінен жата кетті. Бір сәт дәрменсіздігіне, жалғыздығына назаланып, жылағысы келді. Анасының әжім басқан мейірімді жүзі көз алдында көлбеңдей берді...

	Басын көтеріп алғанда қарсы алдында бұған аяушылықпен қарап Зум отыр еді.

	– Сен оған өршелене ұмтылғанмен жете алмайсың, онда баруға тыйым салынған, білдің бе?

	Аорлықтың үні тым қатқыл шықты.

	– Ал өзің онда бара аламысың?

	– Маған барлық жерге жол ашық, – деді зум жұмбақтап.

	– Зум, достым Зум! Маған «Киелі орманға» баруға рұқсат етші.

	– Жоқ сен оған кіре алмайсың... Тек түн ортасында болмаса.

	Зум аңдаусыз айтып қалғандай соңғы сөзін жұтып жіберді. Сөйтті де асығыс орнынан тұрды.

	– Ешбір көмек бере алмаймын. Ал іздеген адамың Сейна отыз рет шығып, отыз рет батқан соң табылады. Осыны айтты да Зум ғайып болды. «Телекинез қасиеті бар ма қалай, өздерінде», – деді күбірлеп Жігер.

	Даму дәрежесі төмен деп жүрген әлемде мұндай жұмбаққа кездесем деп ойлап па еді?! Планетаны алғаш зерттегендер қайда қараған? Иә, олар өздері техника дәуірінің адамдары болған соң бұл планетадан да соны іздеген де. Техникасы жоқ, ендеше, тас дәуірінің дәрежесінде. Қандай аңғалдық, кешірілмес қателік! Аяушылық білдіріп, мүсіркеп жүрген біз емес, керісінше бұлар болды ғой. Біздің мынау әрекетімізді ерке баланың ойынын қызықтағандай кешіріммен қарап тамашалап отырған екен-ау аорлықтар. Жігер алғаш рет жер өкілдерінің дәрменсіздігіне қатты ызаланды. Ызаланды да, айдалада шөкелей отырып күле берді: Ха-ха... ха-ха!.. Оның күлкісі дәл қазір күлкі емес қыстығып жылаған дәрменсіз жанның аянышты үні еді...

	Өзіне-өзі келген соң Жігер соңғы күндерде болған оқиғаларды саралап еске түсіре бастады. Әсіресе Виктордың мінез-құлқындағы өзгерістерді бажайлап шықты. Шынында да, жас жігіт соңғы кезде адам танымастай өзгеріп кеткен жоқ па еді. Аорлықтардың қалашығына жиі барғыштай бастаған. Әлденеше рет еш себепсіз Жігерден «Аорлықтардың үйінде болып көріп пе едіңіз?» – деп сұраған. Мұның бармағанын білгенде қатты таңданды. «Мүмкін, Виктор түнде де кетіп қалып жүрген шығар». Бұл күдік бұрын неғып ойына келмеген.

	Жігер жерден келген өкілдердің планетамен танысуына, оның табиғатын, физикалық жағдайын зерттеуіне ешбір шек қоймайтын. Тек қоршаған ортаға зияндарын тигізбеуін, аорлықтардың өтінішіне орай «Киелі орманға» жақындамауын қатаң талап ететін. «Виктор мен сезбеген бір құпияның ұшығын тапқан болды», – деп қорытынды жасады ақыры Жігер. Осылайша ой ұшығына жете алмаған ол кешке дейін орнынан тапжылмады. Бір кезде жігіт өзінің қатты шаршағанын сезді. Сейна көкжиекке еніп батып бара жатты. «Киелі орманның» үстінен әлденеден шошынғандай құстар дүр көтеріліп ұшып шықты...

	...Ертеңіне ояна келсе өз үйінде, өз тесігінде жатыр екен. Планетoхoды да әдеттегі орнында тұр. «Бұл не ғажап! Үйге қалай келдім? Планетoхoдты кім алып келді?» Ол жанындағы дәрігер-роботтың тетіктері несіне жалғастыра бастады. Енді бір сәт роботтың, экранына үңіліп еді, одан «Аздап шаршағаныңыз болмаса жалпы денсаулығыңыз, жүйкеңіз бір қалыпты» деген электрондық жазуларды оқыды. Жігер бұл қауіптенген аман екенін біліп, жеңіл күрсінді де, дене шынықтыру қимылдарын жасататын қондырғыны іске қосуға қол созды. Осы кезде ашық тұрған терезеден Зум көрінді.

	– Сенімен бірге отырайын деп келдім.

	Өзінің келу мақсатын бір ауыз сөзбен білдірген Зум жарты сағаттай үнсіз отырды. Өзі Жігерге мүлде көз салмайды. Терезеден тысқа үңіліп, әлдебір ойға шомған. Содан соң қалай елеусіз келсе солай ғайып болды. «Неге келді, неге кетті? Әдейі көңілін аулауға келген адам сөзге тартып, шүйіркелеспес пе еді?!»

	Виктордың әуре-сарсаңымен жүріп тындыра алмаған шаруаларын Жігер кешке дейін әрең үлгерді. Өзі тұратын станцияда орнатылған сан түрлі өлшеу-сынау аппаратураларының мәліметтерін жазып алды. Оларды жерге хабар беріп отыратын роботқа тапсырды. Өзі жайында мәліметте Виктордың жоғалғанын хабарлайын деп бір оқталды да, Зумның сөзі есіне түсіп, әзірше қоя тұруды ұйғарды. «Бәрі жақсы. Зерттеу жұмыстары белгіленген программа бойынша жүргізілуде. Жігер. Виктор», – деген қысқа хабар кетті жердегі орталыққа.

	Бүгінгі кеште ерекше. Әсіресе кешкі шапақ қандай әсем гүлдеп тұрған оринейдің (планетаның ең сұлу ағаштарының бірі) жұпар иісі көңілді рақатқа бөлеп, жан сарайын аша түседі. Әредiкте түн құсы Мекуа ұшып өтеді. Іңір қараңғылығы айналаны тұмшалай бастады. Бүгін қалай да «Киелі орманға» барады. Қандай ғажайып болса да өз көзімен көреді.

	Бұл Жігердің күні бойы – сан ойланып, сан толғанып келген соңғы шешімі еді. Әрине, жердегі орталық өз бетімен қабылдаған бұл шешімін мақұлдамайтынын, кездейсоқ жағдайға ұрынса кері шақырып алатынын жақсы біледі. Сондықтан да Виктордың жайын жерге хабарлаған жоқ қой. Егер Виктордың өміріне қауіп төніп тұрса ше? Онда да Жігер жауап береді, өйткені Жігер осы планетадағы жердің өкілі, елшісі...

	Түн ортасына жақын оянды. Аордың тәулігі жер тәулігінен екі еседей ұзақ. Сондықтан бұл планетаның уақытына үйрене алмаған ол үнемі түн ортасында тұрып, аспаптарды бақылайтын, кітап оқитын. Кейде телескоптан көк күмбезін тамашалайтын.

	Әлдеқандай жағдай болады деп бір ойлады да, онысынан тез айныды. Сондықтан да арнаулы қорғағыш киімдерін іздеп жатпады. Спорттық жеңіл киіммен шығуды ұйғарды, кіп-кішкенелігіне қарамай күші жойқын сәулемен ататын тапаншасын беліне қыстыра салды.

	Жігер, неге екенін өзі де білмейді, ашық тұрған терезеден тысқа жеңіл ырғып түскенде мұны есіктің алдында тосып тұрған Зумның ергежейлісін көріп таң қалды. Осы бір тіршілік иелерінің кімдер екенін бұл түсінген емес. Әрбір аорлықтың жанында көлеңкесі тәрізді бір-бір ергежейлі жүреді. Әлде серігі, әлде қызметшісі болуы керек. Ергежейлі бұны байқаған да жоқ. Күні бұрын жасалған программамен жұмыс істейтiн робот сияқты есікке телміріп әлі тұр.

	Планетoхoдқа отырмай-ақ «Киелі орманға» жаяу баруды ұйғарды. Бұрын түн ішінде станциядан көп ұзап шықпайтын. Бүгін байқаса бұл планетаның түнінде де тылсым сыр бар тәрізді. Аспанда бір емес төрт ай тұр. Олардың сүт сәулесі – айналаны сан құбылтып, сиқырлы суреттер салып жатқандай. Жігер аяқ астындағы шөптердің де ерекше қасиеттерін байқады. Ай нұрын бойына жиған мөлдір сабақтары лезде өсіп, белуарға дейін жетеді, түрлі түсті жапырақтары жайқалып шыға келеді. Енді бір сәтте шоқтай қызыл гүлдері көз арбап, ғажайып жұпар иіс тарайды маңайға. Жігер осынау шешімі қиын сан жұмбақты көңіліне тоқып, алға қарай ұмтыла берді. Қол созым жерде алаулаған қызылды-жасылды сәулелері жымыңдап, «Киелі орман» шақырып тұр.

	Жер өкілінің бүгінгі ашқан ең үлкен жаңалығы – планетада кішкене жәндіктер дүниесінің, шөптің – бәрінің санасы бар сияқты. Солардың бәрі адамзат өкіліне әсер етуге тырысып бағатындай.

	Міне, «Киелі орманның» шекарасына да жетті-ау. Жігіттің жүрегі аттай тулап, тұла бойына діріл жүгіріп өтті. Өйткені ол беймәлім әрі ғажайып әлемнің табалдырығын аттағалы тұр еді. Мұндай сәтті қай ғарышкердің болса да өмір бойы армандайтыны сөзсіз.

	Түннің нақ ортасы. Орман шекарасындағы күш өрісі ешбір кедергісіз өткізіп жіберді. Бір... екі... үш қадам... Жігер жұмбақ әлемге кірді. Бұл оның сырын білуге көптен ынтыққан құпия әлемі!





«КИЕЛІ ОРМАНДА»


	«Киелі орманның» ағаштарын жақыннан алғаш көруі. Әр ағаш жақұт тастан қашалғандай сан құбылып, түрлі түсті сәуле шашып тұр. Жігер жақын тұрған ағаштың діңін алақанымен сипап көргенде ғана оның кәдуілгідей шыт-шыт жарылған, қолға түрпідей тиетін қабығы бар екенін байқады.

	Сүттей жарық соқпақ мұны орманның бір түкпіріне қарай бастап келеді. Кенет Жігер ағаштардың арасынан әлдененің ағараңдап өткенін байқап қалды. Бұл не? Ежелгі кітаптарда көп жазылатын, құбыжық деген осы ма әлде. Жігіт қолын беліндегі тапаншаға апара беріп тартып алды.

	Соқпақ оны жердегіден аумайтын зәулім қарағай өсіп тұрған алаңқайға алып шықты. Өзге ағаштардың ішінен осы қарағай мұның көзіне ерекше ыстық көрінді. Анықтап қараса әлгіде ағараңдаған елес осы қарағайдың түбінде отыр екен. Онысы ақ киімді қыз болып шықты. Әбден жанына келгенде аорлықтар қалашығынан көріп жүрген Ариана есімді қызды таныды. Өзі қарағайдың діңін қапсыра құшақтап алып, содан құпия тылсым сыр тыңдап отырғандай.

	Жігердің өзіне қадалған көзқарасын сезген қыз орнынан тұрды. Ұзын ақ көйлегінің етегі жерге шұбалып жатыр. Қыздың отты жанарлары өзіне тік шаншылғанда Жігер шыдай алмай жүзін бұрып әкетті. Жанар емес, жанып тұрған от!

	– Сен Викторды іздеп жүрмісің, жат жерлiк? – деді қыз әрі нәзік, әрі қатқыл үнмен.

	– Иә.

	Қыз бір сәт үнсіз қалды. Іштей бір шешімге келе алмай, толқып тұрғаны сезіледі. Қарағайдың діңін қолымен аймалап, нәзік сипап өтті. Кенет отты жанарымен Жігерді тағы бір шарпыл өтті де:

	– Ол осының ішінде, осы қалпында тағы да жиырма тоғыз тәулік тұрады, – деді кесімді түрде.

	– Викторды мұнда ұстауға қандай қақыларың бар?

	– Біз бір-бірімізді сүйеміз. Виктордың өзі қалап алды мұны. Бізбен бірдей болуы үшін алдымен ағаш қалпына енуі қажет. Күндіз мұнда емшілер келіп, оның бойында болып жатқан өзгерістерді бақылайды, бағыттап отырады. Қысқасы, енді жиырма тоғыз күннен кейін Виктор нағыз аорлық болып шығады. Енді кетуіміз керек, түн ортасы ауып барады. Кездесу уақыты бітті. Жігер сенер сенбесін білмей аңырып қалды. Соны сезді ме Ариана тағы тіл қатты:

	– Сенбесең көруіңе болады. Осы сәт қарағай діңі мөп-мөлдір болып шыға келді. Соның ішінде, бейне бір суда қалқып тұрғандай Виктор көрінді. Көздері жұмулы, жайбарақат түрегеп тұрып ұйықтаған қалыпта. Жігердің есіне кешегі сағым ішінен көрінген елес түсті. Екі аяғына қорғасын құйғандай ауырлап, орнынан қозғала алмай қалған жігітті тағы да қыз асықтырды.



	– Тез кетуіміз керек! Мұнан әрі кідіруге болмайды.

	Жігер осы жерде қыздан қулығын асыруды ойлады. Тықыршып тұрған қызға жайбарақат жымия қарап:

	– Сен бара бер, Ариана, мен артыңнан іле-шала қуып жетемін, – деді.

	Аорлықтар бір-біріне қалтқысыз сенетін. Қыз Жігердің сөзіне де титтей күмән келтірмей, орманның шетіне қарай асыға басып жүре берді.

	Жігер әуелі ағаштың тасасына жасырына қалды. Артына жалтақтап қарап бара жатқан Ариана өзін көріп қоя ма деп қауіптенген ол тығылатын ыңғайлы жер іздей бастады. Кенет төрт-бес қадам жердегі дөп-дөңгелек шұңқырды көріп, соған жүгіріп барып қойып кетті.

	Шұңқырдың іші зілдей ауыр қоймалжың сұйыққа толы екен. Бірден өзінің тұңғиығына тартып әкетіп барады. Аяқ-қолын қозғауға әлі келер емес. Ертегілерде айтылатын жеті басты әбжылан тұла бойын орап, сығып барады. Біттім! Құрыды деген осы... Жігер өзіне енді ешкімнің көмек бере алмайтынын іштей түйсінді.

	Неге екенін білмейді, осы сәт есіне Зум түсті. Сол-ақ екен жанында Зум пайда болды. Ол өзі жылымшы сұйыққа батып-шығып, арпалыса жүріп Жігерді шұңқырдың жағасына қарай итереді. Жанталаса қимылдаған екеуі шұңқырдың шетіне қарай ұмтылса, қатерлі тұңғиық тереңіне тартып, жұтып қойғысы келеді. Бір кезде ақырғы рет ышқынып, бар күшін жиған Зум Жігерді сыртқа лақтырып жіберді. Ал өзі қолын соңғы рет ербең еткізді де, батып кетті. Зумның ергежейлісі өзін шұңқырдан аулақ сүйреп барады. Одан арғысын білмейді.

	...Бір сәт есін жиғанда мұны тағы да Зумның ергежейлісі көтеріп келе жатты. Өзі әлде ыңылдай ма. Жігер оның қолынан босанбақ болып бұлқынып еді, темірдей тегеурін қимылдатпады. Міне, үйге де жетті. Ергежейлі оны төсегіне жатқызды. Сөйтті де өзі теңселіп тұрып етпетінен түсті. Аяқ-қолы жан-жаққа кетіп қимылсыз қалды. Ергежейлінің программамен жұмыс істейтін робот екеніне Жігердің көзі енді жетті. Олардың әрқайсысы бір-бір аорлықтың телепатиялық өмірін қабылдап, соның айтқанын мүлтіксіз орындайтын болуы керек.

	Осы кезде есіктен Ариана мен оның ағасы Зер көрінді. Екеуінің түрі де әшейіндегідей емес абыржулы еді.

	– Енді Зум жоқ, – деді Зер қайғырған үнмен. Ариананың жанарынан екі түйір жас тамып кетті. Жігер өзегiн қайғы өртеген жер аруын көргендей қызға ет жүрегі езіле қарап қалыпты.

	– Иә, оның менімен бірге арпалысып жүргені есімде. Анау қарғыс атқан шұңқырдан шығуға көмектескенін де білемін. Ал өзі...

	Осы сәт Жігердің тұла бойын ызғар шалып өткендей болды, «Зум, мені құтқару үшін өзі құрбан болды. Қандай жанқиярлық, неткен ізгілік. Ал мен болсам аорлықтың айтқанын құлағыма да ілмедім».

	– Сендер бүкіл ғарышта өзімізден асқан саналы тіршілік иелері жоқ деп ойлайсыңдар. Сендерді ғарыштың қиян шеттеріне бастап жүрген де осы өр көкірек менмендік. Бір сәт бізден де жоғары сана бар-ау деп ойланып көрдіңдер ме? – Зер бұл сөздерді қатты қынжылып назалана айтты.

	– Сонда қалай, сендердің даму дәрежелерің бізден артық па? – деді таңданғанын жасыра алмаған Жігер.

	– Әрине, жоғары. Саналы тіршілік біздің планетада ежелден бар. Жердің жер болып, ондағы адамзат қауымының өсіп-өнуі біздің көз алдымызда өткен құбылыс. Сендер алғашқы құрылыс деп атайтын кезеңде біздің ғарышкерлеріміз жерге барып-қайтып жүрген.

	– Ендеше, қазіргі тіршіліктерің неге қарапайым, неге мешеу?

	– Қашан да ең қарапайым нәрсенің шешімі қиын емес пе?

	Зердің мына сөзі Жігерді тығырыққа тіреді.

	– Зумды енді құтқаруға болмай ма? – деді Жігер сөзді басқа арнаға бұрып.

	– Біз қаласақ ажалға да мойынсұнбаймыз. Бірақ адамдар азғындығының тұңғиығына түскенді құтқару мүмкін емес. Сенің шұңқыр деп отырғаның сондай құпия сыры бар тұңғиық. Зум саған көмекке ұмтылғанда өзін не күтіп тұрғанын сезген болатын. Жарайды, бүгінше білгенің де жетер. Ойлан, осы естігеніңді ой сарабынан өткіз!

	– Виктор ше? Виктордың тағдыры не болады?

	Ол аорлықтар кейпіне енуде. Мұның егжей-тегжейін білем десең бәрін мұқият ойланған соң маған кел. Сонда айтып беремін. – Осылай деді де аорлықтар шығып кетті.

	Бұл жалғыз қалды. Мұны үнсіз айыптағандай жерде Зумның ергежейлісі сұлап жатыр. Жігер өз роботына оның денесін алып кетуді бұйырды. Содан соң қатты шаршағанда ғана пайдалануға рұқсат етілген, түймедей дәріні аузына салып жатып, қолының қалтырап кеткенін сезді. «Бұл қалай болғаны?! Не таңданатыны бар. Жерліктер Аор планетасы жөнінде мүлде қателескен. Алғаш кездескен екі планетадағы саналы тіршілік иелерінен артықшылығымызды сезіну бізді даңққа мас етіп, басымызды айналдырған. Бүкіл ғарыштағы ең ақылды, бәрінің ағасы жер өкілдері деп қорытынды жасағанбыз».

	Міне, аорлық айтқан менмендік жер өкілін тұйыққа тіреп отыр. Бұдан шығар жол қайсы? «Ойлан, елшім, ойлан!» Жігер өзін-өзі мысқылдай күлді. Аор табылғалы жиырма жылдан астам уақыт өтті. Содан бері планета тұрғындары бізге сырын ашпай келген, тіпті ашуды қажет деп санамаған. Ал жер өкілдері бұл планетада тас дәуірінің адамдары тұрады деп мәз болып келіпті!

	Жоқ, бәрін қайтадан бастау керек. Жер адамдары өздері жіберген қатені өздері түзейді. Қазір Зерге барады. Бәрін анықтайды.

	Аордың көгілдір таңы атып келеді. Сейна айналаға алғашқы шапағын шаша бастады. Осы бір сәттегі сұлулыққа сұқтанғандай дүние тылсым тыныштыққа ұйып тұр.

	Зер мұның дәл қазір келетінін күні бұрын білгендей өзеннің жағасында қарсы алды. Сөйтті де ымдап үйіне қарай бастады. Ертеңгі шапақта Зердің баспанасы бұрынғыдан да жұпыны көрінді.

	Аорлық оң қолын әнтек көтеріп қалғанда, үйдің қабырғасынан төрт қой тас сыртқа ығысып шықты да, ауада қалқып тұрып қалды. Зер мен оның ергежейлiсi Жiгердi екі жағынан көтеріп ішке кіргізді. Жігіт өз салмағын сезiнбей қалықтап ұшып келе жатқандай.

	...Жігердің кірген бетте көргені үш ұйықтаса түсіне енбеген дүние. Сыртынан қарағанда шағын ғана жатаған үйдің іші жатқан бір кеңістік. Бұрын менсінбей жүрген аорлықтардың мекен-жайы ішіне тұтас әлемді сыйғызып тұрады деп кім ойлаған.

	– Өз үйінің жасауын әркім өзінше таңдайды, – деді Зер мынау көріністің Жігерге қатты әсер еткенін байқаған соң, – Мәселен, маған мынадай жиһаз ұнайды.

	Қабырғаның бәрі үлкенді-кішілі жартас, олардан төмен құлаған сарқырама су аспанға мың-сан тамшыларын шашып көз арбайды. Жігер өзінің бала кезі өткен таудағы шағын ауылды көргендей болды.

	– Мұндай ғажайыпты өз қолдарыңмен жасадыңдар ма?

	– Жоқ. Мұның бәрін құбылысты алмастырғыш қондырғылар жиынтығы жасайды. Біз тек оларға ойша басшылық етіп отырамыз. Сендер әзірше бұл мүмкіндікке жеткен жоқсыңдар...

	Ендеше, сендерде де машина болды ғой.

	– Әрине, ең қарапайым машина мынау өзің көріп, отырған ергежейлі.

	– Бұлар, тіпті тірі адамдардан аумайды екен.

	– Оның рас. Егер осылардың кейбірі адамша өмір сүргісі келсе қарсы болмас та едік. Амал қанша, ешқайсысы бекітіліп берілген аорлықтың әмірінсіз өз бетімен әрекет істей алмайды. Ал енді қалағаныңды көрсетуге, қандай сауалың болса да жауап беруге әзірмін.

	Жігерді сандық тастардың біріне жайғастырған Зер өзі де сондайдың біріне отырды. Сандық тас дегенінің жайлы орындық екенін жігіт отырған соң барып байқады.

	– Біздің байқауымызша, жер адамдары бәрін бейне арқылы қабылдайды, яғни бейнелік ой басым. Сондықтан саған да бәрін бейне арқылы көрсетуге тырысамын.

	Жігер орындығының жылжып төмен түсіп бара жатқанын байқап, әлденеден секем алып қалған еді. Зердің де өзімен бірге екенін көрген соң барып көңілі орнықты...





АШЫҚ CЫРЛАСУ


	Әуелі айналасындағының бәрін айқын көргенмен бірте-бірте бəрі мұнарға оранып, буалдыр тарта бастады. Тіпті Жігер өзін-өзі сезінуден қалғандай. Мынау беймәлім әлемнің бір түйіршігі іспетті. Сонда да санасы ояу. Жанында Зердің бар екенін ғана біледі. Ол бәрін үнсіз түсіндіріп келеді.

	...Сейна отты алауын аямай төгіп, көз қарықтырады. Оны айналып бес планета жүр. Бәрі де астан-кестен, қожыр-қожыр қара тастан олақ жасалған дүние iспетті. Тым жат, сұрықсыз көрінеді. Үшінші планета – Аорды найзағайдың отты қамшылары аямай осқылап жатыр. Селдете төккен жауын оның қып-қызыл болып, жалқын алау атқан қара тастарын үсті-үстіне суарып, шынықтырып жатқандай. Содан соң аппақ бу аспанға қайта көтеріледі. Тағы да селдете төгеді. «Осы көрініс маған таныс. Қайдан кездестірдім?» Бұл Жігердің ішкі ойы.

	...Тоқта! Мынау жердегі алғашқы тіршіліктің пайда болу көрінісі ғой. Сонда әр түрлі әлемде тіршіліктің даму жолы бірдей болғаны ма.

	«Алаңдама! Бар көргеніңді көңілге тоқи бер. Бөгде ойға берілсең түк те түсіне алмайсың». Бұл Зердің ойша бұйрығы.

	Аордағы саналы тіршіліктің даму жолы басында жердегіге ұқсайтын еді. Алайда ол кейінгі сатыларында мүлде басқаша болып шықты. Міне, планетадағы саналы тіршілік иелері ойша бірігіп, тұтас тұлғаға айналды. Бір планетадағы барлық жанды дүниенің мақсаты да, мүддесі де бір. Бірліктің күші ғажап екен! Планетадағы ретсіз жатқан таулар қолмен қойғандай орындарын тапты. Қуарып жатқан мекиен даланы қақ жарып, арналы өзендер аға бастады. Айнала құлпырған гүл бақшаға бөленді. Соның бәрін жасап жатқан дара тұлға – планетаның біріккен санасы, жалғыз арнаға құйылған сарқылмас қуаты.

	...Жігер өзіне-өзі келіп, есін жиғанда бұрынғыша сандық тастың үстінде отырғанын көрді. Зер де орнынан тапжылмаған.

	– Мен, ұйықтап кеттім білем, – деді Жігер Зерге қарап.

	– Жоқ, ұйықтаған жоқсың. Сен менің көмегіммен біздің планетаның тарихына ойша саяхат жасап қайттың.

	– Сонда сендер бүкіл планетадағы саналы тіршілік иелерін бір мақсатқа қалай біріктірдіңдер?

	– Жер адамдары өз дамуының ең алғашқы сатысын енді ғана аяқтап келеді. Шын мәніндегі саналы тіршілік иесі атану үшін сендерге әлі мыңдаған жылдар керек. Өйткені адамзат өз қабілетінің оннан бірін ғана пайдаланатынын сен жақсы білесің.

	– Ғарыштың түкпір-түкпірін шарлап жүрген жер өкілдері емес пе?

	– Ғарышты шарлау адамзаттың дамудың ең жоғарғы сатысына жетуінің белгісі деп қорытынды жасап жүрген өздерің. Енді сенің алғашқы сауалыңа қайтып оралайын. Біздің дәрежемізге жету үшін сендерге мыңдаған жылдар керек дедім ғой. Иә-иә... мыңдаған. Ал біз сендерге сол мыңдаған жылдық кедергіден өтуге қол ұшын берер едік. Бірақ... Бірақ ол үшін бүкіл адамзаттың келісімі керек. Әзірше адамзаттың жалғыз өкілі ғана келісімін берді. Ол – Виктор. Біз оның генетикалық кодын өзгертіп жатырмыз.

	– Генетикалық кодын?!

	– Иә, генетикалық кодын өзгертеміз. Кейде зиянды кеселге ұшыраған аорлықтардың да генетикалық белгілерін өзгертуге тура келеді. Біздегі аңдар мен құстарға, тіпті өсімдіктерге де сондай өзгерістер жасалған.

	– Ал Зомай шоғырындағы түр ше?

	– Біз оларды бақылау үшін қалдырғанбыз.

	– Сендер мәңгі өмірдің құпиясын да білетін сияқтысыңдар. Ендеше, Зум неге өлді?

	– Біз мәңгілік емеспіз, бірақ қалағанымызша өмір сүре аламыз. Ал кейбіріміз ғана ұрпақтан-ұрпаққа салт-дәстүрді, аорлықтар тарихын жалғастырушы ретінде тым ұзақ, сендерше мәңгі жасаймыз. Зум сені құтқарамын деп құрбан болды. Алайда ол өлер алдындағы қас қағым сәттің ішінде бар білгенін маған қалдырып кетті.

	– Сен оның жанында болып па едің?

	– Қасында болу шарт емес. Екеуміздің арамызда ойша байланыс пайда болды. Енді Зумның міндетін мен атқарамын.

	– Зер, бәрін айтқанда енді «Киелі орманның» сырын да бүкпейтін шығарсың.

	Зер сәл ойланып отырды да, қарсы сұрақ қойды:

	– Сол орманның бүкіл планетаның көп бөлігін алып жатқанын байқадың ба?

	– Иә, байқадым.

	– Біздің Аор Бүкіл ғарыштық ассоциацияның емдеу орны. Сондықтан түрлі әсерлерден зиянды ауытқушылыққа, түрлер өзгерісіне ұшырағандар сауығу үшін бізге жіберіледі.

	– Ал бүкіл ғарыштың көлеміндегі саналы тіршілік иелерінің генетикалық белгілерін өзгертудің қажеті қанша?

	– Әр планетадағы тіршілік иелері өзінше бөлек тұр. «Киелі орманда» олар бір ғана түрге айналады. Екіншіден, сыртқы ортаның зиянды әсерінен кейбір түрлерде ауытқу болуы мүмкін. Ендеше, оларды да емдеу қажет. Жалпы түрлердің белгілі бағытта, ең жақсы сапалық қасиеттерді бойына сіңіре дамуы – бүкіл ғарыштық өркендеудің жолы.

	– Дамудың ең төменгі сатысындағы санаға қалай қарайсыңдар?

	– Оларға тиіспейміз. Әр қоғам әлеуметтік даму сатыларынан толық өтуі керек. Олар келешегіне қол созып, жұлдыз жүйесіне шыққан соң бүкіл ғарыштық бірлестікке кіре алады.

	– Біздің ежелгі замандағы бір жазушымыз жалпы ғарыштық сақина идеясын алғаш рет айтып еді. Бұл да даму дәрежесі әр түрлі саналы тіршілік иелерінің бірігуіне саятын.

	– Шынында да, көрегендік идея екен.

	Осында келгелі бері өзіміздікінен басқа бірде-бір ғарыш кемесін көрген емеспін. Сонда басқа әлемнің өкілдері мұнда қалай қатынасады?

	– Бір әлемнен екіншісіне өту бізде кеңістікті ауыстыру арқылы жүзеге асырылады. Бұл да сендерге әлі түсініксіз жайт.

	Жігер Зердің мына сөзіне намыстанып қалды. Жер өкілдеріне түсініксіз дейді ә! Генетикалық белгіні өзгерту идеясы мұның есіне бір жайды түсіргендей. Нені? Кенет Жігердің қаны басына теуіп шыға келді.

	– Адамзат қоғамының балаң кезеңінде жеке адамдардың, ұлттың өзгелерден артықшылығын дәлелдеуге тырысқан нәсілшіл, сандырақ идеясымақтар болған. сендердің мына бағыттарың сонымен сабақтас емес пе? – Жігіт өзінің даусының қатқыл шыққанын сезіп, аорлықтың көңілін қалдырып алдым ба деп қауіптенді. Алайда ол сыр білдірмеді.

	– Жоқ, біз бүкіл ғарыштағы саналы тіршілік игілігін көздейміз. Әрине, генетикалық белгіні өзгертуге қарсылар бізде де бар.

	– Игілік үшін деген сөздерің көкейге қонғанмен, жаратылыстың болмысын күшпен өзгертеміз деулерің жер адамдарына жат әрекет. Жер тұрғындарының бойына ізгілік, адамгершілік сияқты асыл қасиеттер сіңіретін ең күшті қаруымыз бар. Ол – тәрбие! Адам бойына сәби күнінен бастап ана сүтімен берілетін тағылым, өнеге-үлгі.

	– Бірақ сендердің кітаптарыңда сәбилердің бойындағы тұқым қуалайтын кемістіктерді жою үшін генетикалық инженерия әдісі қолданылады делінген ғой.

	– Иә, мұндай ғылым саласы жерде осыдан бірнеше ғасыр бұрын пайда болғаны рас. Алайда ол жалпы адамзат тағдырына белсене араласа қойған жоқ. Аталған ғылым ата-аналарының келісімімен ғана нәрестенің дамуына белгілі бір дәрежеде әсер етеді. Мүмкін, бүкіл саналы тіршілікті теңестіреміз деп қателік жасап жүрген шығарсыңдар. Әрбір саналы тіршілік ұясы өзінше өмір сүріп, ортақ игілік үшін ынтымақтаса күрессе – сол емес пе бүкіл ғарыштық бақыт! Мен, әрине, бұл туралы жерге хабарлаймын. Адамзат сендер ойлағандай өз табиғатын өзгертуге келіспес.

	Жігер мен Зер мұнан кейін көп сөйлескен жоқ. Әрқайсысы өз ойымен әуре. Өздерінше екеуінікі де дұрыс еді. Ең бастысы – екеуі де екі әлемнің арасында шешілмеген, шешілуі қиын түйіннің бар екенін сезіп отыр.





МАХАББАТ «ТҰТҚЫНЫ»


	Вега жүйесінде тәжірибеден өтуге Виктордың өзі сұранды. Бұл планетада эколог үшін талай жұмбақ сырдың тұнып жатқанын ол сезген еді. Бұрын мұнда ғылымның басқа салаларының өкілдері болғанмен эколог аяқ басқан емес. Жалпы жердегі ғылыми орталық Аорды ғарыш тұңғиығынан екі күннің бірінде табылып жатқан көп планеталардың бірі деп қарады. Сондықтан да оған тереңірек үңілуге, ақтара зерттеуге асыққан жоқ.

	Виктор алғаш рет Аор жайында жерге демалысқа келген Жігерден естіген болатын. Beгa жұлдызының планеталары хақында Жігер айтқан қызықты әңгімелер жас жігітті бірден еліктіріп әкетті. Ақыры, Виктор Аорға баруды біржола шешті.

	Бейтаныс планета оны алғашқы күннен-ақ қайран қалдырды. Оған осы планета тұтас бір саналы тұлғадай көрінді. Әсіресе алғашқы келген күнгі оқиға есінен кетпейді.

	...Жігер аспаз-роботпен тамақ қамында жүрген. Виктор бүгінгі тосын әсерден бе, үйде байыз тауып отыра алмай тысқа шықты. Айналаның бәрі таң, бәрі қызық. Қараған сайын көз тояр емес. Қаймағы бұзылмаған жұпар ауадан кеудесін кере сіміре жұтты. Осы сәт оның тұла бойы шымыр етті. Ту сыртынан әлдекім қадала қарап тұрғанын сезді. Артына жалт бұрылғанда, тұңғиық бота жанарлардың отына шарпылды. Содан соң арбалғандай қимылсыз тұрып қалды. Тұла бойын бір ыстық ағын қуалап барады.

	Әлгі жанарлардың иесі ару қыз бұған бір басып, екі басып жақындай түсті. Оның ұзын ақ көйлегінің сусылы, жалаң аяқтарымен ептеп басқан көк шөптің әлсіз сыбдыры, осының бәрінің түсінде емес, өңінде болып жатқанына куә еді. Ол Виктордың жанына кеп тұрды. Өңінде ет жүректі елжіретер риясыз күлкі. Аппақ қолдарын созып, мұның алтын бұйра шашын сипап өтті. Сөйтті де сыңғырлай күлді. Аумаған күміс қоңыраудың сылдыры. Бұл да оның білегінен ұстамақ болып еді, қыз шошынып, қолын тез тартып алды. Әлгіде ғана күлкі үйірілген жүзінен үрей табы білінді. Жалма-жан екі-үш қадам шегініп кетті. Бір кезде алды-артына қарамай қаша жөнелді. Өңі ме, түсі ме? Виктор бірнеше күн мұның анығына жете алмай дал боп жүрді...

	Жігердің айтқаны рас екен. Эколог үшін мұнда талай тылсым сырдың ашылмаған қатпарлары баршылық. Виктор жұмыстың қызығына түсіп, бәрін ұмытқандай еді.

	Бір күні өзенге суға түсуге барған. Жарлауыт жағаға шыға келгенде, сыңғырлаған күлкіні естіп тұра қалды. Ана жолғы естіген күміс күлкі. Міне, ғажап! Өткендегі қыз жападан-жалғыз күміс тамшылардан аспанға шашу шашып, мәз болып ойнап жүр. Жар жағасында тұрған мұны да байқар емес. Жігіт ақырын аяңдап, қыздың жанына келді. Ол мұның келуін тосып отырғандай, ешбір таңданған жоқ. Күміс тамшылардан бұған да шашып жіберді. Виктор да күміс моншақтарды аямай шашты...

	Осыдан кейін Ариана тұратын аорлықтар қалашығына жиі баратын болды. Екеуінің арасында бір-біріне деген шынайы сезімнің қалай оянғанын да аңғармады. Әйтеуір, аз уақыт көрмесе сағынып тұратын. Виктор да, Ариана да өздерінің екі түрлі саналы тіршіліктің өкілдері екеніне мән беріп жатпады. Тіпті биологиялық жағынан мүлде ұқсамайтын екі түрміз-ау деп те ойлаған жоқ. Міне, осылайша өз жүректерінің әміріне ғана бағынған екі жас екі әлемнің табалдырығынан бір-біріне қол созып еді. Алайда олар алдарында әлі талай шытырман жол жатқанын білген жоқ.

	Жас жігіт бірте-бірте аорлықтардың тіршілігіне тереңірек үңіле бастады. Олардың қарабайыр, жұпыны тіршілігі, шынында, мағынаға толы үлкен өмір болып шықты. Тіпті әрбір аорлықты оқымысты дерсің. Әсіресе Викторды олардың бойында қызғаншақтық, атаққұмарлық сияқты адамзат баласына тән кеселдердің болмауы қайран қалдырды. Мұндай әдеттерден бұлар «Киелі орманда» айығып шығады екен. Ариананың айтуы бойынша онда әр аорлықтың өз ағашы болады-мыс.

	Бір жолы Ариана Викторды үйіне шақырды. Аорлықтың үйінен жұпыны тірлікті көрем ғой деп ойлаған жігіт мүлде күтпеген көрініске тап болды. Үйдің іші айнала гүлзар екен. Мың сан гүлдің жұпар иісіне елтіп, адамның басы айналғандай. Отыратын жерлері де кілемнің түгіндей көкмайса шөп. Виктор өзі туған Алтай өлкесінің көктемгі көркіне тап болғандай. Жаңа ғана басып өткен шөптің жапырылмай қайтадан дүр көтерілетіні жігітті қатты таңдандырды.

	Викторға мына көріністің ерекше әсер еткенін байқаған қыз оны сөзге тартты:

	– Жердегілердің үйіне ұқсай ма?

	– Жоқ, мүлде ұқсамайды,

	– Ал сендерде қандай? Айтып берші...

	Қыздың қиыла сұраған өтінішін орындағысы келгенмен Виктор жер адамдарының тұрмыс-тіршілігін бір ауыз сөзбен айтып беруге қатты қиналды.

	– Бізде үйдің ішіне қолдан жасалған түрлі-түрлі жасау-жиһаздар жиналады, – деді Виктор қызға қарапайым түсіндіруге тырысып.

	– Е, ол сатыдан аорлықтар бұдан ондаған ғасыр бұрын өтіп кеткен, – деді осы кезде сөзге араласқан қыздың ағасы Зер. Оның үнінен кекесін табы аңғарылды.

	Бұған Виктор іштей жәбірленіп қалды.

	– Алайда сол жиһаздардың бәрі адамның игілігі үшін жиналған. Бәрі де адамға қызмет етеді.

	– Саналы тіршілік иесі ең алдымен табиғатқа етене жақын болуы керек. Жер адамдары біртіндеп табиғат ананың бауырына қайтып оралады. Қазіргілерің уақытша құбылыс. Тіпті кітаптарыңның айтуына қарағанда бүгіннің өзінде табиғатқа бет бұра бастаған тәріздісіңдер ғой. Табиғатпен тел өскенде ғана мәңгілік өмірдің есігі айқара ашылмақ.

	– Ал сендер мәңгі өмірдің құпиясын білесіңдер ме?

	– Біз қалауымызша өмір сүре аламыз, бірақ бар мақсатымыз ұзақ жасау емес. Әркім өзін тұтас табиғаттың ажырамас бір бөлшегі ретінде сезінуден қалған күні оның ғұмырының да аяқталғаны. Алайда ол бойындағы бар білімін, асыл қасиетін кейінгі ұрпаққа қалдырып кетуге міндетті. Бұл табиғаттың жазылмаған заңы.

	Осы жолғы әңгімеден кейін Виктор аорлықтардың болмысы, дүние танымы туралы көп ойланып жүрді. Шешімін таппаған сан сауалдың жауабын Жігерден сұрамақ болып оқталды. Бірақ жер елшісінің бұл күндері жұмысы бастан асып жатқан, өйткені жердегі орталыққа бір жылдың зерттеу қорытындыларын берумен айналысып жүрген. Бір жағынан әрбір жасқа тән албырттықтан ба, Виктор бар құпияның сырын бір өзі ашып, Жігерді қайран қалдырмақ болып, жұмбағын ішке бүге берді.

	Маза бермеген жұмбақ сырдың бір шешімін тапқанша жоспарлы зерттеу жұмыстарына Виктордың зауқы соқпай қойды. Бар болғаны Ариана екеуі тау-тасты, орман-тоғайды кезіп, жастық қызығына мәз. Жігіт қыздан аорлықтардың да ертеде басқа планетадан келіп қоныстанғанын естіді. «Киелі орман» құпиясы жөніндегі сұрақтарына мардымды жауап ала алмады. Осылайша күн өткізіп жүріп жатқанда жұмбақтың кілтін Виктордың қолына берген күтпеген оқиға болды.

	...Виктор жасынан аңшылықты ұнататын. Бұл әдет оған өзін тәрбиелеп өсірген Алтайдағы орманшы атасынан жұққан еді. Аорда жабайы аң-құстың көп екенін көріп жүрген жігіт талай күнгі сарылған ойдан сергиiн деді ме, Арианамен кездесуге уәделескен өзен жағасына мылтығын ала шықты. Бұрын қызға аңшылық туралы түрлі әңгімелер айтып түсіндіре алмай қойған. «Тірі жәндікті өлтіруге бола ма? Оны немен өлтіреді?» – деп сұрайтын, мұндайда ол бота көздеріндегі үрей аралас таңданысты жасыра алмай. Бүгін өзінің мергендігін бір көрсетіп қалмақ.

	– У-у-у!

	Виктор артына жалт қарағанда ақ көйлегінін сәл көтере ұстап, бұған қарай су кешіп келе жатқан Ариананы көрді. Жігіт те аптығып қарсы ұмтылды. Құс қауырсынындай жеп-жеңiл қызды тік көтерiп әкеп өздері күнде отыратын жұмыр жон қой тасқа жайғастырды.

	– Мынау не? – деді қыз тастың үстінде жатқан мылтықты нұсқап.

	– Қазір көресің!

	Жалма-жан мылтықты қолына алған Виктор өзен үстінде ертелі-кеш топ-тобымен ұшып жүретін Аордың ақ құстарының бірін көздеп басып салды. Мылтық аузынан атылған жіп-жіңішке көгілдір сәуле дәл тиген құстардың бірі лап ете түсті. Әлгінде ғана көк аспанда алаңсыз ұшып жүрген бейшара құс қап-қара көмірге айналып, су бетінде ағып бара жатты.

	Жан түршігерлік дауыспен шыңғырып жіберген Ариана жығыла-сүріне ағып бара жатқан құсқа ұмтылды. Қап-қара боп күйіп кеткен жұдырықтай құсты аппақ алақанына салып, аялап келе жатқан қыздың жас жуған жүзіне қарауға Виктордың дәті шыдамады. Қолындағы мылтықты өзеннің ортасына қарай құлаштай лақтырды да, қой тастың үстіне етпетінен құлай кетті.

	Таяқ тастам жердегі қалашықтан аорлықтар жүгіріп жетті. Ариананың анасы қызының жасты көзінен сүйіп, өзі де еңіреп жүр. Кенет қыздың шешесі Викторға сұсты жүзін бұрып, үкімін айтты:

	– Енді сен Ариананы аорлық болған күні ғана көре аласың!

	Виктордың аяғының астындағы жер дөңгеленіп барады, «Тек Арианадан айрылмасам екен!» Оның қазіргі бар тілегі осы ғана. Албырт жастың бұдан басқа еш нәрсе ойлауға мұршасы жоқ еді.

	– «Киелі ормандарыңа» қазір апарыңдар! – деді ол Ариананың тізесін құшып.

	...Жігерді әуре-сарсаңға, салып қойған Виктордың тағдыры осылай ойда жоқта шешіліп еді.

	***

	...Жердің арнаулы комиссиясы ең соңғы ашылған жаңалық бойынша жасалған кеңістікті алмастырғыш ғарыш кемесімен белгіленген екі жылдың орнына алты-ақ айда ұшып келді.

	Жер елшісі Жігердің станциясының жанына саналас ағайындарын қарсы алуға аорлықтар тайлы-таяғы қалмай жиналыпты. Бәрінің көзі аспанда. Жер өкілдерінің кемесі планетаны бір айналып шығып, орбитада қалды да, одан Аорға қонатын шағын космоқайық бөлініп шықты.

	Міне, Виктор мен Ариана тұр. Жер мен Аордың достық одағының айғағындай бір-бірін құшақтап алған. Виктор есейіп кеткендей, бұрынғыдан салмақты көрінеді. Аорлық қалпына ену оған еш зиян тигізбепті. Әзірше Жігердің өзі жүргізген зерттеулер қорытындысы осындай. Әрине, ақырғы сөзді мына келе жатқан салиқалы комиссияның мүшелері айтады.

	Екі түрлі саналы әлем өкілдерінің кездесер сәті жақындап келеді. Олардың өзара кеңесе отырып шешетін әлеуметтік, ғылыми даулы мәселелері де бар. Алайда осынау тарихи табалдырықты аттар сәтте екі жақтың да саналы тіршілік иелерінің игілігі үшін дос жүрекпен табысарына сенгің келеді.

	Миллиондаған жылдар ғарыш тұңғиығында бір-бірін зарыға іздеп, бір-біріне үміт қолын созған әлемдердің бауырмал құшағы айқасар шақ туды.

	Жер өкілдерінің космоқайығы Аор топырағына жайлап келіп қонды...





ҚИЫН ШЕШІМ


	Олар күн жүйесінің шекарасына тақап қалды. Кешікпей ғарыштық қаптамалар жабылып, кеме көрші Галактикамен арадағы қашықтықты жеңу үшін ең жоғарғы жылдамдыққа ауысады. Ал кеме тұрғындары мынау болмыстан уақытша қол үзіп, қалың ұйқы құшағына енбек.

	***

	Күн! Иә, бұлар оны ақырғы рет көріп тұрған адамзат ұрпағының соңғылары еді. Осы әлем шамшырағының алтын нұрынан нәр алып өскен саналы тұрғындар адамзат атанып, жалпақ дүниеге әмірін жүргізгелі қай заман. Енді, міне, тал бесік болып тербеткен Жер-ананы тастап, тұңғиық ғарыш мұхитынан жаңа мекен іздейтін кез де жетті. Өкініштісі сол – адамдар оны біржола тастап барады. Содан да кеудені қимастық сезімі кернеп, ет жүректері езіледі.

	Жаңа жер әлдеқашан табылған. Адамдар оның тұмса табиғатын игеріп, екінші үйіндей етті. Алайда кемедегі төртеу қоштасар сәт жақындаған сайын туған жердің орман-тауынан, сайын даласынан көздерін ала алар емес, Құдды бір оның бар бейнесін, әшейінде күйкі тірлік қамымен аңғармайтын ғажайып сұлулығын жанарларына тұндырып алайын дегендей шаршы экранға үңіліп қалыпты.

	Кенет төртеуі бірдей кезекші биороботтың ишарасына селт етісіп, әлгі бір сурет көз алдарынан ғайып болды. Биоробот күнді айналып жүрген бөгде денені көрсетіп тұр еді. Дене өзінің құрамы жағынан тот баспайтын болатқа ұқсас цилиндр пішінді екені анықталды. Осы сапардың ойдағыдай аяқталуына жауапты кеме капитаны Осида мынау күтпеген жайды жаратпағанын жасыра алмай қабағын шытып қойды. Дәл мерзімі ешкімге аян болмаса да, ғылыми мәліметтер бойынша күн жүйесінде болатын жарылысқа көп қалған жоқ. Ал кемедегі бағалы жүкті аман жеткізуге төртеуі де міндетті еді.



	– Мен қайткенде де бөгде денені жақындап зерттеуді ұсынамын, – деді кеменің борт инженері Линда кесімді түрде, – бұған көп уақыт та кетпейді. Оны қалған екеуі – өнер танушы ғалым Қайсар мен капитанның орынбасары Вадим де үнсіз қостаған қалып танытты. Ереже бойынша кеме капитанына шектеусіз билік берілгенмен, егер бүкіл экипаж қарсы болса оның бұйрығы күшін жоятын еді.

	– Мен де жаңа астероидты зерттеуді қостаймын, – деді Қайсар. – Тіпті әлемнің төрт бұрышының құпиясын ашқан адамзат қауымының өкілдері бола тұра, мына жайдың сырын білмей кетуіміз ұят.

	– Мен бұған үзілді-кесілді қарсымын. Өздерің ойлап қараңдар, біздің бұл сапарымыз әдеттегідей жұлдызаралық серуен емес. Егер жазатайым кемедегі бағалы жүктен айрылып қалар болсақ отандастарымыздың алдында мәңгі-бақи масқара болмаймыз ба. Біздің адамзат тарихының ескерткіштерін қатерге тігуге қақымыз жоқ. – Осида бұл сөздерді күйіне отырып айтты.

	– Сенің ойыңды түсініп отырмын, Осида, – деді Вадим сабырлы қалпын бұзбастан. Алайда бөгде дененің не екенін білмей кете алмаймыз. Мен де Линда мен Қайсарды қостаймын, зерттеуіміз қажет.

	Сөзге тағы да Линда араласты:

	– Осида, сен жауапкершіліктен қорықпа! Капитанға лайық табандылықтың үлгісін көрсетіп-ақ отырсың. Егер кездейсоқ оқиғаға ұрына қалсақ біз де жауап береміз.

	Линданың бұл уәжiне капитан жауап қатпастан түнеріп отыра берді. Өзі де екі ұшты ойдың жетегінде болатын. Бірақ ол жауапкершілік, борыш дегенді бәрінен де жоғары қоятын жан еді. Осы өмірлік қағидасынан бір сәт шалыс басуды күйректікке, осалдыққа балайтын. Қазір экипаж мүшелері бір жақ, мұның өзі бір жақ болып екіге жарылып отыр. Осида табиғатында бірбеткей, батыл шешімнің адамы еді. Оны осы қырынан көбірек білетін өзге үшеуі капитанның бүгінгі жалтақтығына таңданды. Әрине, кемедегі жүк бұлардың әрқайсысы үшін баға жетпес тарихи ескерткіш, сүйікті Отанның, Жердің өнер тіліне көшірілген жылнамасы болатын. Соның тағдыры өздеріне тапсырылғанын да түсінеді. Енді, міне, төртеуі де тығырыққа тіреліп, шешілмес түйіннің ушығын іздеп отырған сыңайлары бар.

	Осыдан он ғасырдай бұрын ғалымдар Галактиканың күн жүйесі ауданында жаңа жұлдыздардың бірінің жарылатынын есептеп шығарған еді. Содан бергі жүздеген жылдар бойы адамзат баласы өздеріне жаңа мекен іздеп Галактикаларды шарлап, тіпті ғарыш мұхитының беймәлім түкпірлеріне барып қайтты. Мыңдаған кемелер із-түзсіз жоғалып, мыңдаған өмір жаңа қауыз жарып келе жатқан шағында мезгілсіз үзілді. Адамдар жаңа қуат көзін іздеп, қасарысып баққан жылдамдық тілімен тайталасқа түсті. Ақыры тағы да адамдар жеңiп шықты. Күнге пара-пар жұлдыз жүйесі табылып, жер тұрғындары түгел сонда көшірілді. Мына кемедегі жаңа жерге бет алған соңғы саналы тіршілік иелері еді.

	– Бұл ұсыныстарыңа мен айрықша жағдайда ғана келісуге тиіспін, – деді Осида тылсым тыныштықты бұзып. Оның мұнысы «Ғарыштың сапарлар ережесінің арнаулы тармағын тілге тиек еткені еді.

	– Мұның айрықша жағдай екеніне күмән жоқ, – деді сөзге араласқан биоробот – Бөгде дененің ішінде саналы өмір иелері бар.

	Адамдар қазір биороботтың пікірімен санаса бастайтын болған. Сондықтан да бәрі елең етісті.

	– Саналы өмір? – Линда мен Қайсар мұны қосарлана айтты.

	– Иә, кристалдардың бұлайша орналасуы тек жасанды денеге ғана тән, – деді Вадим биороботтың болжамын қостап. – Айрықша жағдайың осы болады, капитан! Мұның мән-жайын білмей кете алмаймыз.

	Сөз осыған тоқтады да роботтар зерттеуші зымыранды дайындауға жедел кірісіп кетті. Құпия кемені барлап қайтуға Вадим мен Қайсар баратын болды. Осида мен Линда осында қалып, көмекке дайын отырмақ.

	Шағын ғана зерттеуші зымыран белгісіз денеге оп-оңай келіп жетті.

	Биоробот цилиндрдің түп жағындағы дөңес есікті бірден тапты. Кешікпей ол дененің ұзындығы 1500, ені 300 метр екенін хабарлады.

	– Саналы тіршілік иелерінің кемесі екені даусыз, алайда олардың тым-тырыс жатуы қалай? Мұндай алып кеменің тек аппараттармен басқарылуы ақылға сыйымсыз.

	Кенет Қайсардың мына сөздеріне жауап бергендей, гүлдерді бейнелейтін сәуле жарқ ете қалды. Жердегідей ал қызыл гүлдер баяу тербеліп тұр. Бір сәттiк қана көріністің айқындығы сондай Вадим мен Қайсар одан көздерін ала алмай қалды.

	– Бұл саналы тіршіліктің бізге берген белгісі болуы мүмкін, – деді Вадим.

	– Әлде ішке енуге шақырғаны ма?

	Зымыранның жат кемеге жанасқаны сол еді, дөңес есік ығысып ашыла берді. Енді олардың шақырып тұрғаны айқын болды. Бірақ екеуі де «алдап қолға түсірмесін » деп қауіптеніп тұр. Кенет бұлардың ішкі ойына әлдекім дауыстап жауап берді:

	– Ойларыңызға еш қауіп алмаңыздар. Сіздерге қастандық жасалмайды.

	Кешікпей жер өкілдерінің алдында көз қарықтырар жалтырақ киімді адам пайда болды.

	– Бір сауал қоюға рұқсат етіңіздер, – деді ол адамға тән емес қатқыл, шыңылтыр үнмен.

	– Қойыңыз, – деді жерлiктер.

	– Сіздердің мақсаттарыңыз қандай?

	– Мақсат? Қандай мақсат? – Вадим әлгі сауалдың мәнін түсіне алмай қарсы сұрақ қойды.

	– Жеке мақсаттарыңыз, қоғамдарыңыздың мақсаты?

	– Адамзат мүддесі үшін табиғатты зерттеу және игеру.

	Бейтаныс бұлардың жауабына қанағаттанғандық сыңай білдіріп, кеменің ішіне енуге шақырғандай белгі берді.

	– Біз өте алыстан ұшып келдік, – деді ол бұларды бастап келе жатып. Кейде жер өкілдеріне сақтықпен қарап қояды. Оның әлденеге қатты абыржулы, алаң екені сезіліп-ақ тұр. – Әуел баста сонау, сіздер М-76 деп атайтын Галактикадан шыққанбыз. Мақсатымыз – өзіміз сияқты саналы тіршілік иелерімен кездесу еді. Сіздердің галактикада бірнеше саналы өмір ошағы бар екенін жақында ғана білдік. Бірақ кемеміз апатқа ұшырап, барлық двигательдер істен шықты. Ақауды қалпына келтіру де мүмкін емес. Біздің ендігі үмітіміз өздеріңізді кезіктіру болатын. Ишаралық белгі беретін аппараттан басқа байланыс құралдары бүлінген. Менің сіздерге гүлді бейнелейтін сәулені көрсеткенім де содан. Міне, мұнда менің иелерім жатыр.

	– Иелерім? Ол қандай иелер?

	– Мен бар болғаны жасанды адаммын. Сіздерше айтқанда, машинарoбoтпын. Кеменің барлық бөлімдері апаттан соң менің иелерімнің өмір сүруіне жарамай қалды. Сондықтан олар қазір анабиоз жағдайында жатыр...

	Робот қабырғадағы әлдебір түймені басып қалып еді, алдарынан тағы бір есік сырғи ашылып, бұлар кеменің келесі бөлігіне кірді. Оның жыпырлаған экрандарға толы қабырғасына телміріп отырған тағы бір робот келгендерге бұрылып қараған да жоқ. Оның бар назары алдындағы экрандар мен мың-сан көрсеткіш қалқандарға ауған. Үстіңгі қатардағы үлкен экрандарда кеме тұрғындары жатқан үш бөлік жалпы көрінеді. Төменгі қатарларда жеке-жеке адамдар бір-бір экранды алып тұр. Иә-иә, адамдар деуіміз бекер емес. Мынау анабиоздық ұйқыда жатқандар кәдімгі жер адамдарынан айнымайтын еді. Тек бұлардың бойлары ұзындау, тіпті сымбаттырақ па қалай. Ашаң жүздері, кең маңдайлары бірден назар аударады.



	Кеменің адамдар жатқан бөлігінің төбесі жылырлаған жұлдызды аспан сияқты жасанды шырағдандарға толы. Олар әлсіздеу көгілдір нұр төгеді. Асылы бұл анабиоздық ұйқыны ұзарта түсу үшін қажет шығар.

	«Ғарыштағы бүкіл саналы тіршілік ұқсас болуы керек. Ендеше, әр түрлі әлемдегі сананың бірлігі жөнінде айтып жүрген ғалымдардың тұжырымы рас екен ғой. Өйткені жалпы ғарыш үшін табиғат заңдылығы ортақ емес пе?» Қайсар бейтаныс кеме тұрғындарына қарап тұрып осыны ойлады.

	– Мынау ең төменгі қатардағы экрандарға назар аударыңыздаршы, – деді Қайсар мен Вадимді ілестіріп келген робот. – Бұлар жағдайы ең нашарлары. Енді анабиоздық күйге көп төзе алмайды. Сондықтан да тікелей бақылауға алынған. Жасанды жолмен тыныс алдырып келеміз. Мына экрандарда жеке көрініп тұрғандардың бәрі де ертең-ақ осындай қалыпқа түседі.

	Қайсардың жүрегі шымыр ете түсті. Өмірден күдер үзе бастаған ғаріп адамдардың бейнесі келді көз алдына. Бала кезінен-ақ сондай жандарды көргенде қатты аяушы еді. Сол адамдарға етінен ет кесіп алам десе де бір көмегім тиер болса ғой деп ойлайтын. Ал мыналар ше? Бір емес жүздеген саналы тіршілік иесі.

	Вадимге қарап еді, оның да ашаң жүзі сұрланып, жұқа танауы қусырыла түсіпті. Көздерін экраннан айыра алар емес.

	– Бұлар қанша өзі? – деп сұрады Вадим роботқа сыбырлап. Қаттырақ сөйлесе мыналар оянып кетердей көрінді.

	– Екі жүз қырық жеті саналы тіршіліктің иесі, – деді робот.

	– Олардың туған планетасы Резеря деп аталады. Ол сіздердің планеталарыңызға аса ұқсас екенін енді көріп отырмыз. Алғаш рет жерді көргенде өзіміздің Резеряға қайта оралған жоқпыз ба деп те қалдық. Біз, дәлірек айтсам мен, сіздің жүйеде апаттың боларын, сондықтан ежелгі отандарыңызды тастап кеткендеріңізді тым кеш білдім. Енді сіздер бұларды құтқарасыздар ғой.

	– Біз сіздерге көмектесеміз. Бірақ алдымен өз кемемізге оралып, қандай жәрдем беретінімізді ақылдасуымыз қажет, – деді Қайсар сенімді түрде. Робот адамдарды есікке дейін шығарып салды.

	Кемеде оларды Линда мен Осида тағатсыз тосып отыр еді. Екеуі бәрін де көріп еді. Осида қатты ашулы болатын:

	– Ал қалай көмектеспексіңдер? – деді ол. Әшейіндегi сабырлы қалпынан айрылып, айғайлап жіберді. – Олар екі жүз қырық жеті адам. Біздің кемеге ең көп дегенде он бес адам сыяды, қалғандарын қайда жібермексіңдер? Мүмкін, тіркеп аламыз дерсіңдер, оған жоғарғы шекті жылдамдық беретін арнаулы жарылыс қондырғысы қайда? Тіпті олар қысымға шыдамай тас-талқан болуы мүмкін. Ақылға сап көрсек бұл келімсектерден қандай пайда, ғылыми даму дәрежесі де бізден көп төмен. Қол ұшын беруге ешбір мүмкіндік жоқ, өздері де екі дүниенің арасында жатыр. Бәріміз үшін алдымен адамзат алдындағы борыш қымбат. Неге үндемейсіңдер? Борыш, білдіңдер ме, борыш қымбат!

	– Білесің бе, Осида, мен сен үшін ұялып отырмын, деді Линда естілер-естілмес. Мынадай ширығулы қалыпта әйелдік нәзіктік, риясыз наз Осидаға жағынан тартып жібергендей әсер етті.

	– Оларды мұнда тастап кетсек бүкіл адамзатты қарабет қылатынымызды қалай түсінбейсің. – Қайсар бұдан басқа сөз таба алмай әрі-бері теңселіп кетті.

	– Ал адамзатты бүкіл тарихынан айырғанда қай ұшпаққа шығармақсың? Кейде Отан үшін бұдан да зор құрбандыққа баруға болады...

	– Өзіңнің, тіпті мына үшеуміздің өмірімізді құрбандыққа шалуға болар, бірақ өзге саналы тіршілік иелерін оған қиюға қақымыз жоқ. Біз қалай да көмектесуге тиіспіз. Өйткені олар жүздеген жылдар бойы біздей саналас бауырларын ғарыш тұңғиығынан арыла іздеп, осынау кездесер сәтті тағатсыз күтті, – деді Вадим.

	– Егер сендер оларды тастап кетсеңдер мен солармен қалам, Кейін өмір бойы өкінгенше өлгенім артық, – Линданың жылaрманға келгенін бұзылып кеткен түрі айтып тұрды.

	Қатты назаланған Осида орнынан ширыға тұрды.

	– Достар, – деді ол үшеуіне барлай қарап, мұнда қалып өлімге бас тігудің қажеті қанша? Біз бар болғаны төрт-ақ адамбыз. Аспаптардың жазуларын өшіріп тастасақ мына жай ортақ құпиямыз болып қала бермей ме. Түсінесіңдер ме, мәңгілік құпия! Есімізден мүлде шығарамыз, ешқашан көрмеген-білмеген боламыз. Мүмкін, тіпті болмаса жаңа жерге жеткен соң жедел құтқарушы кеме жіберерміз.

	– Не айтып тұрсың өзің? – деді Вадим ызаға булығып. Сөйтті де Осиданың жағасынан қармай ұстап сілкіп-сілкіп қалды. Мұнысы Осиданы есiрiк бiр халден айықтырғысы келгендей әрекет еді. – Сенің айтып тұрғаныңды бабаларымыздың қалай атағанын білемісің? Білмейсің! Бұл нағыз сатқындық.

	– Вадим саған не болған? Сен өз сезіміңе ие бола алмайтын ежелгі адамдардан аумай қалдың ғой! – Қайсар оны командирден ажыратып алды.

	Осиданың ашудан жүзі түтігіп кетті:

	– Жарайды, – деді ол креслоға сылқ отырып, – сонда қандай ұсыныстарың бар?

	– Жүк бөлімін босатамыз да оған бейтаныс кемені орналастырамыз. – Мұны айтқан Қайсар.

	– Жүк бөлімін босату?! Естерің дұрыс па? Атай көрмеңдер, ол мүмкін емес! Бір-ақ күнде адамзатты ғасырлар бойы тірнектеп жиған асыл мұрасынан айыру...

	Осида басын қос қолдай қысып, теңселіп кетті.

	– Рас, бізді маңдайымыздан сипамас, алайда тіршілік иелерін тағдыр тәлкегіне қалай тастап кетеміз, – дедi Линда.

	– Тіпті адамзаттың ғұмыр бойғы ескерткіштері таразыға түссе де ар алдында адалдық қажет, – Қайсар мұны нық, кесімді айтты.

	Табиғатынан қағілез Вадим мынау әрі-сәрі халге шыдай алмай күйіп кетті:

	– Осыншама уақыт кеңесіп, сөзбұйдаға салып жатқанымыз олардың роботынан ұятты.

	– Асықпайық! Асығыстық жасамауларыңызды сұраймын, – деді Осида өтінгендей болып. – Әрқайсымыз ертеңге дейін оңаша ойланып, салиқалы ақыл сарабына салайық. Ал ертең дауысқа саламыз! Әттең жермен байланыс жасар ма еді... Бірақ ол мүмкін емес. Адамзат жалпы дамудың шырқау биігіне жеткенмен аса шалғай кеңістіктегі байланыс әлі бағынбай келеді. Шынында, біз алдымен жүкті жеткізіп, сонсоң қайтып оралсақ, немесе құтқарушы кеме жіберсек қайтеді? Мүмкін, бірнеше айда ештеңе бола қоймас.

	– Жаңа жұлдыз ше? – Вадим қатты күйгелектеніп тұр. – Өзің емес пе бізді әр тәулік қымбат деп асықтырып жүрген. Егер жарылыс болса қайтесің?

	– Біз оларды тастап кете аламыз, оларды мүлде ұмытармыз да. Бірақ өмір бойы опасыз атанамыз. Бәрінен қашып құтыларсың, өз арыңнан қайда тығылмақсың? Әлде бұл адамдардың ежелгі әдетінен түпкілікті арылмағанының белгісі шығар. Жоқ, онда бізге бір-ақ жол қалады. Ол – кеудемізді пасықтық жайламай тұрғанда өмірмен қош айтысамыз. Өз еркімізбен! Пасықтық індетін де адамзат баласына жеткізбей өзімізбен бірге ала кетеміз.

	– Жоқ, Қайсар, бұлай болмайды. Төртеуміздің өліміміз анау екі жүз қырық жеті саналы тіршілік иесін құтқара алмайды. Олар бізге ақ ниетпен бауырластық қолын созып келді... Мен де ертеңге дейін ойлануды жақтаймын, – деді Линда. – Ал жүріңдер, Айя шақырып жатыр.

	Биоробот дайындаған іңірлік астарын үнсіз ішкен соң әрқайсысы өз жұмыстарын тағы бір тексеріп шығып, бөлмелеріне тарасты.





ҚАЙСАР


	Ол өзінің шағын каютасына кірді. Теңіз жиһанкездері сияқты бұлар да бөлмелерін осылай атайтын. Қайсар асықпай спорттық киімдерін киді. Күн сайын Вадим екеуі ұйықтар алдында «аллеяда» қыдырушы еді. Бүгін ол өз ойымен оңаша бола тұру үшін бір сағаттай ерте шықты. Қабырғасына жағалай қайың тал өсірілген бөлмені бұлар «аллея» деп атап кеткен. Кеме жүк тасуға арналғандықтан аз ғана экипажға бөлінген, орынның бәрі де аса шағын, бірақ өте ыңғайлы болатын.

	Қайсар тығыршықтай денесін серіппедей ширықтыра жүгіріп алды да, арнаулы аппараттар бөле бастаған таза ауаны кеудесін кере жұтты. Мұнда жердегі жыл мезгілдері қатаң сақталатын. Қазір күз еді. Аллеяның бойында қайың-талдың алтын сары жапырақтары төгіліп жатыр. Қайсар бір жапырақты қолына алып, қызықтай қарап қалды. Сөйтті де жанындағы орындыққа сылқ отыра кетті. Оның есіне туған жері, базарлы балалық шағы түскен еді...

	Қайсар да планетаның миллиондаған балалары сияқты бақытты, бейбіт заманда туып-өсті. Жалпыға бірдей міндетті мектепте оқыды. Мектеп өз үйінен мыңдаған шақырым жырақ жатса да қалаған уақытында барып-қайтушы еді. Өйткені адамдар кеңістіктегі қашықтықты жеңетін күшті әлдеқашан тапқан-ды.

	Ежелгі орманшы мамандығын қалап алған оның әке-шешесі Алтайда тұратын. Қайсар төбесі қамыспен жабылған қарапайым өз үйінен артық мекен бар деп ойлаған да емес. (Елуінші ғасырдың адамдары тіпті үй құрылысында да табиғи заттарды пайдаланатын). Кішкене Қайсар үй алдындағы жотаға шығып, ертеңгі таң шапағын қарсы алуды ұнататын. Құстардың сиқырлы әнін қызыға тыңдаудан жалықпайтын. Бірақ көбіне ол алма бағының ішінде көкмайса шөпке етпетінен жатып, тарихи кітаптарды парақтар еді.

	Сол халықтың өкілі болғандықтан ба, әлде туған жеріне деген сүйіспеншіліктен бе, әйтеуір, ол жасынан қазақ даласының тарихи ескерткіштерін, соның ішінде ерте, ерте, ертедегі ірі мәдени орталық – Отырар қаласын зерттеуге құмар болды.

	Қаланың орнында қазба жұмыстары бұдан үш мың жылдай бұрын толық аяқталып, оның құрылыстары қалпына келтірілген еді. Қала аумағы ерекше тартылыс күші ұстап тұрған алып пластикалық мұнарамен қапталған болатын. Осы теңдесі жоқ ескерткішпен таныса келе ол өмір мен өлім айқасының мәнін түсінгендей болды. Бір кездегі бабаларының ерлігіне, өжеттігіне қайран қалды. Қазба жұмыстары жиырмасыншы ғасырдың орта шенінде басталып, жиырма бірінші ғасырда аяқталыпты. Бұған дейін оның орнында үлкен қоңыр төбе ғана жатқан.

	Оқиға оныншы ғасырдың басында Шыңғыс хан шапқыншылығы кезінде болған еді. Зұлым жаудың қайқы қылышынан қансыраған қала ең соңғы қару ұстауға жарар жауынгері қалғанша қорғанды. Егер бір сатқын қаланың батыс қақпасын ашып бермегенде олар жауға әлі де төтеп берер еді. Мыңдаған жылдар өткен соң археологтар жан түршігерлік көріністердің куәсі болды: бейшара ана кішкене сәбиін жау қылышынан құтқару үшін бауырына басып, қамал қабырғасына жабысып тұр.

	Бірақ қатыгез жау оларды аямапты. Зерттеушілер екеуінің сүйегін қамал кірпіштері астынан осы қалпында тауып алды. Келешек ұрпаққа бағзы заманда ұмыт болған соғыс деген қасіретті сөздің белгісі ретінде жеткізу үшін осы көрініс мәңгілік қалдырылған...

	Тарихшылар әлемдегі Александрия кітапханасынан кейінгі екінші ілім ордасы – атақты Отырар кітапханасын көп іздеген. Қайсар да соны қалай да табуға бел байлады. Ол қаланың ертедегі және қазіргі картасын қайта-қайта қарап, талай түндерді ұйқысыз өткізді. Сол үшін жаңа жердегі қызықты жұмыстардан да бас тартты. Бір жолы ол ежелгі қаланың картасын қарап отырып, жер асты жолдарының бір тармағы өзгелерге қарағанда ерекше кең екенін байқады.

	«Сонда бұл да су құбыры болғаны ма?» – деп ойлады Қайсар. Бірақ оған әлдеқалай күдік маза бермеді. «Дегенмен тексеріп көрсе қайтеді?» Ақыры ол туған үйіне демалысқа кеше ғана келсе де Алтайдан Сырдарияға сапар шегуге бел буды. Сапар деген аты болмаса Қайсар кеңістікті алмастыру кемесімен ұлы өзеннің жағасына бірнеше минутта жетіп барды. Межелі жерге келген соң жер қабатын тексергіш сайманын іске қосып еді, жер астында қазылған қойманың бар екенін анықтады. Аппарат тілі «Папирус», «Пергамент» деген тұсты көрсетіп тұрды. Жүрек жарды қуанышын маң далада кімге айтарын білмей Қайсар әрі-бері далақтап жүгіре берді.

	...Қазба жұмыстары басталған күн Қайсардың өміріндегі ең бақытты күн еді. Ғасыр жаңалығының хабарын естіп, әлемнің әр түкпірінен ғалымдар келді. Өйткені айтулы кітапхана қоры тарихтың әлі де бос жатқан біраз парағын толтырары даусыз болатын.

	Көктемнің қоңыр самалы есіп тұрды. Отыз шақты археолог, әр түрлі аспаптар ұстаған биороботтар шешуші айқас алдындағы жауынгерлер сияқты еді. Қайсардың осындай бір көріністерді ежелгі суреттерден тамашалағаны бар.

	Міне, роботтар арнаулы машиналармен жер қабатын аударуға кірісті. Қатар жатқан есіктей-есіктей екі қыш қақпақтың айналасындағы саңлауларға балауыз құйылыпты. Оны көтергенде төмен қарай түсіретін тас басқыштар көрінді. Төменде алғашқыдан тарлау тағы бір бөлме кездесті.

	– Абайла! Төменде тұзақ құрылған! – деді барлаушы робот. Соның арасынша төменге түсетін тағы бір басқыштың қақпағын ашып жатқан робот әдейі қазылған орға құлап түсті. Ол шығарып алынып, жол тез арада қауіпсіздендірілді. Барлық жұмысқа Қайсар басшылық етіп жүр. Өзі тас түйін боп ширығып алған. Кенет алда прожектор ұстап келе жатқан биоробот «Мұнда адам сүйектері жатыр», – деп хабарлады. Олардың алдында әр түрлі қалыпта алты адамның қаңқасы жатты. Оларды әлдекімнің әдейі өлтіргені айқын еді.

	– Оқиғаны қалпына келтіру аппаратын әкеліңдер, – деп бұйырды Қайсар.

	Кешікпей тыстан қалпына келтіру аппараты жеткізілді. Бұл кейінгі кезде кибернетик ғалымдар жасап шығарған жаңа аспап еді. Әзірше ол нақты тарихи оқиға болған жер дәл табылған жағдайда, содан қалған заттық белгілер арқылы арнаулы сәуле өткізгенде, бұрын болған көріністі елестете алатын, әрине, аппараттың кемшілігі де жоқ емес-ті. Алдымен оқиға болған жер, заттық белгілер барынша жақсы сақталуы қажет. Содан аппарат тек ең соңғы болған көріністі елестетеді. Өйткені оның жұмыс істейтін уақыты тым шектеулі еді. Алайда тарихшылар мен археологтар бұл аспаптың келешегіне мықтап сенетін.

	Биоробот аппаратты іске қосқан соң археологтар осында мыңдаған жыл бұрын өткен қайғылы оқиғаның куәсі болды...

	Жер астындағы қоймада жеті адам жұмыс істеп жатыр. Қабырғаға ілінген шырағданың көмескі сәулесі күңгірт жарық береді. Олардың біреуі өзгелерге әлсін-әлсін жарлық береді, бәрінің әміршісі тәрізді.

	Ұзын бойлы, батыр тұлғалы осы адамның әр қимылынан өзіне деген сенімділік, салқынқандылық аңғарылады. Ол бір бұрышта үйіліп жатқан үлкенді-кішілі кітаптардың әрқайсысын аса қымбат мүліктей қолына алып, аялай ұстайды. Уақыт сарғайтқан мұқабаларын сипап, маңдайына тигізеді. Кейбіреулерінің әлдебір беттерін ашып, үңіле көз жүгіртеді. Көзін тарс жұмып, мүлгіп қалады. Асылы ол бұл кітаптарды талай оқып, зердесіне тоқып алғанға ұқсайды. Бір сәт осылай өз ойымен болып кеткен жауынгердің әлгіде ғана жылы ұшыраған жүзі қайта сұстанып, жанындағыларды асықтыра бастады.

	– Мынау өзгелердің бәріне роботтарша қарайды екен, – деді археологтардың бірі.

	– Бұл ер жүрек жауынгер, атақты Қадырханның өзі. Ол бес ай бойы қала қорғаушыларына басшылық етіп, оны жауға бермеді. Ақырында қатардағы жауынгерлермен бірге қолындағы қаруын тастамастан қаза тапты. Мынау баға жетпес кітапхананың сақталуы үшін де біз оған шексіз қарыздармыз, – деді Қайсар қатты толқып.

	Алты жауынгер бұзау терісінен, папирустан жасалған кітаптарды үлкен-үлкен қыш құмыраларға салып, аузын балауызбен жауып, тас сөрелерге қойып жатыр. Бәрі де үнсіз, түстері суық. Бастарына киген дулығалары, кеуделеріндегі темір қалқаншалары жарқ-жұрқ етеді. Үстеріндегі жұқа теріден иленіп, күміс жіптермен өрнектелген киімдері де ерекше. Жауынгерлердің бірі үнемі Қадырханның жанында жүр. Соған қарағанда, ең жақын, сенімді серігі болуы керек. Жауынгерлер бар жұмысты бітірген соң, қоймаға апаратын жолды тас қалқандармен жауып, айналасына балауыз ерітіп құя бастады. Оқиғаны қалпына келтіру аппаратының қасиетін археологтар жақсы білсе де, дәл аяқтарының астында от жағылып, балауыз балқытыла бастағанда кейбіреуі сескеніп шегініп кетті. Алайда мұның бәрі жай ғана көрініс еді.

	Жер асты қоймасына барар жол бекітілген соң Қадырхан әлдебір белгі беріп еді, жауынгерлер тізерлей отыра қалып, қолдарын аспанға көтерді.

	– Құдайларына сыйынып жатқан шығар, әлде ант беріп жатыр, – деді Қайсар. Кенет арт жақта тұрған Қадырхан мен оның серігі қылыштарын жарқ еткізіп көтеріп алды. Қас қағым сәтте бес жауынгердің басы алынды. Болған істің байыбына барғанша олардың жансыз денелері сұлап түсті. Мынау көріністің жан түршігерлік болғаны сондай, археолог әйелдердің бірі есінен танып қалды. Оны өзгелер жоғарыға алып кетті.

	– Масқара! Өзі тарихшы, бірақ сезіміне ие бола алмайды. Егер тағы біреулер осындай су жүректiк көрсетсе қазба жұмысының маңайына да жолатпаймын, – Қайсар мұны ызалана айтты.

	Қадырхан мен серігі жауынгерлердің денесін қатар салып, аруақтарына бата қылысты. Екеуінің де ет жүректері езіліп тұрғандары сезіледі.

	Қайсар бұл кітапханадан көптеген ежелгі нұсқаларды оқыды. Олардың әрқайсысы баға жетпес ғылыми деректерге толы еді. Олар тарихтың көптеген көмескі беттерін анықтады... Сол кітаптар да қазір кеме бортында болатын. Қайсар бүгін соның бәрін ғарыш мұхитының әлдебір түкпірінен келген жан иелері үшін құрбан етпек. Онысы дұрыс па? Әрбір кітап үшін қаншама ғұмыр сарп етіліп, адам өмірі құрбан болды. Ал кемедегі адамзат тарихының басқа да мәдени мұралары ше? Ежелгі мүсіндерді, жердегі әр құрлықтың көзіндей болған аса сирек жазба ескерткіштерді қиып кетуге бола ма...

	Кайсар каютасына қайтып келді де, шешініп жатып қалды. Иә, сонымен Қайсар адамзат тарихын құрбан ете ала ма? Бейтаныс «келімсектер» соған тұра ма? Олар бұл жақсылықты білмей де кетуі мүмкін ғой. Өйткені елуінші жылдардың адамдары өзінің істеген ісін жариялап айтып жатпайды. Қайсардың санасы қарсы болса да, жүрегі «Құтқару керек, құрбандыққа бармай болмайды» – деп жатқандай еді. Бір ғана жан иесінің өмірі жүздеген тарихи ескерткіштен қымбат, себебі адамгершілік, ізгілік ұғымдары таразыға түсіп тұр. Кемедегі төртеу өз өмірлерін қиса да, өзгелердің өміріне бейтарап қарауға қақысы жоқ. Ғарыштағы саналы бауырластармен табысудың өмір бойы сарыла күткен мыңнан, миллионнан бір мүмкіндігін қолдан шығарып алса, бұларды адамзат та кешірмес...





ВАДИМ


	Бұл оқиға жаңа күн жүйесіндегі игеріліп жатқан планеталардың бірінде болған еді. Кейіннен бұл планета Олеся есімімен аталды. Онда Вадим мен Олеся ғарыштық ғылымдармен енді айналыса бастаған еді. Вадим геолог ретінде планетаның өзін зерттесе, Олеся оған жаңа жарық көзін «жасау» жұмыстарына қатысты. Өйткені планета өз күнінен тым шалғай жатқандықтан органикалық тіршілікке жеткілікті жылу ала алмайтын. Ақыры атомшы ғалымдар жұлдыздың бесінші планетасын жылыту үшін кәдуілгі күн энергиясымен пара-пар келетін жасанды реактор орнатуды ұйғарды. Оның ішінде үздіксіз болып жататын термоядролық реакция планетаға жарық пен жылу беретін.

	Жаңа күнді «ілу» қарсаңында Олеся планетаға қайтып оралды. Оның өзі күнді жасау емес «ілу» деген – сөзді ұнататын. Мұндайда оның есіне бала кезінде жаңа жылдық аршаға ойыншық күнді іліп жататын сәттері түсетін еді.

	Алыстағы күннің жарығы қиғаш түсетін. Сондықтан да айналаның бәрі бір түрлі қызық көрінеді. Олеся аса көңілді еді. Жасыл алаңқайда шаршағанша жүгіріп, сақылдап күлгені қандай тамаша. Әттең ол өзінің мынау ғажайып тіршілік қызығын соңғы рет көріп тұрғанын білмеген-ді. Міне, Олеся Вадимнің жүзіне бетін тақап, ыстық демімен шарпи сыбырлайды:

	– Білемісің, мен туған жерді қатты сағындым. Ақ қайыңдар көз алдымнан кетпейді. Таңғы шыққа малшынған жұмсақ шалғынмен құйын-перен жүгірсем, шіркін. Сонсоң, сонсоң түпсіз тұңғиық аспанға қарап, шалқалай жатсаң... Сондайда өзімді көкте қалқып ұшып бара жатқандай сезінем. Менің жыл мезгілдерінің ішінде ұнататыным алтын күз. Мөлдір ауа, алтын бояу. Левитанды өз картиналарында күздің, туған жердің ғажайып рухын бере алатындығы үшін сүйем. Ол бейнелеген алтын жапырақты орманды ештеңені ойламай, ешбір мұңсыз кезе берер едім, шаршамас ем...

	– Егер сен орман кезіп кетсең жаңа күнді кім «іледі»? – деді Вадим әзілдеп.

	Ұшар алдында Олесяны аймалап тұрып Вадим қыз көзінен мөлдір тамшыларды аңғарды.

	– Бір түрлі көңілсіз, – деді Олеся мұңға толы жанарын жасырып, – жерді сағындым... Онсыз қалай өмір сүрер екенбіз?

	Келесі күні планета үстінде екінші жасанды күн жанып, бәрі шат-шадыман қуанышқа бөленді. Адам қолымен жасалған шамшырақ әлемге алтын нұрын төксе де бұл күн Вадим үшін ең қайғылы, қаралы күн болды. Жарылыс кезінде оның қалыңдығы Олеся қаза болған еді. Сап алдында командир осы хабарды айтқанда Вадимге мынау жасанды күн сүйіктісінің түн түсті бұрымдарындай қап-қара көрінді. Жігіт осы оқиғадан кейін үш күн ұдайы бүк түсіп жатып алды...

	...Содан бері он бес жылдан астам уақыт өтсе де Вадимнің жүрегіндегі жара жазылған жоқ. Сүйіктісі есіне түскенде қан қақсап қоя береді. Қашан да ол қалтасынан Олесяның суретін тастамайды. Бір тал шөпті күлкі үйірілген ерніне қыстырып алған ол қолымен бұрымдарын артқа серпи берген қалпында қарап қалған. Бар қимылынан, құлын мүсінінен жастықтың, еркеліктің лебі ескендей. Оның ұшқын атқан жанарларына қарағанда сүйіктісін әлі де өлді деуге қимайды...

	Міне, Вадим де адамзат баласы жиған тарихи асыл ескерткіштерді тастап кетуге көніп отыр. Жер анамен бірге Левитанның өшпес мұралары да мәңгіге жоғалады. Кейінгі ұрпақ туған жердің тіл жетпес сұлулығын қалай есте сақтамақ?

	«Ал есте сақтаудың өзі қажет пе?» – деп сұрайды өзі-өзінен Вадим. «Иә, есте сақтау қажет, – ол өз сауалына іштей жауап берді. – Отан адамның түп тамыры, одан адамзат нәр алады, ең қасиетті сезімдердің де бастау көзі сол, кейінгінің бәрі сол бастаудың жалғасы». Жерді бұлар амалсыз тастап барады, ал онда жасалған асыл мұрадан айрылу ақылға сыя ма? Алайда қазір саналы тіршілікті сақтау мәселесі қойылып отыр ғой. Адам табиғатында сүю үшін жаралған, оның өзге тіршілік иелерінен айырмасы осында. Ендеше, сүюдің өзі ең қымбатты қия білу емес пе? Саналас бауырлары үшін адамзат мұрасын қиса несі айып? Өйткені олар да адамзатты іздеп, жүздеген жыл ғарышты шарлады. Мүмкін, олар да осы ұлы мақсат жолында талай құрбандыққа барған шығар. Ең жоғары шектегі жылдамдық сыры ашылғанша ғарышты игерудің алғашқы кезеңінде адамдардың көрші жұлдыздарға дейін жүздеген жылдар ұшқанын Вадим тарихи кітаптардан оқыған еді.

	Бейтаныс кемелердегілердің ішінен Вадим жас балаларды, сақал-шашы аппақ қудай қарияларды да көрді. Жердің уақыт өлшемімен өздерінің 739 жыл ұшқанын робот та айтқан. Бұл ғажап қой! Соншама жыл ғарыш тұңғиығында бірнеше ұрпақтың өмірін сарп ету оңай ма? Сондағы мақсаттары бізді, саналас ағайындарын табу. Ал біз бір тұжырымға келе алмай әлі дауласып жүрміз. «Құтқару қажет пе, жоқ па... жоқ, уақыт өткізудің өзі қылмыс, оларды құтқаруға міндеттіміз!»

	– Осыным дұрыс емес пе? – дейді Вадим Олесяның портретіне үңіліп. Ол құптағандай күле қарайды.

	Әдеттегі қалыптасқан ережесін бұзып, Вадим бүгін серуенге шықпады. Ауыр ой қажытқан ол бір кезде сүйіктісінің суретін кеудесіне басқан қалпы ұйықтап кетті.





ЛИНДА


	Кеменің күн орбитасына шығарылғанына бірнеше сағат болды. Тежегіш және сәйкестіру аспаптары ғана жұмыс істеп тұр. Линда қалыптасқан дағдысымен аспаптарды тағы бір шолып өтті де креслоға отырды. Автoұшқышқа толық сенуге болатын еді, алайда оның ұйқысы келмеді. Бүгінгі оқиға оны да қатты мазалауда. Үшеуінің күндізгі шешімін тағы бір ой елегінен өткізді. Экипаждың төртінші мүшесі Осида онсыз да қарсы.

	Линданың Отаны – Балтық бойы еді. Кішкенесінен теңіз мінезін сүйіп өсті. Жағадағы дымқыл құмда жалаң аяқ жүгіріп, асыр салып ойнады. Әкесі – мүсінші, шешесі – суретші болды. Содан да шығар, семьялары көбіне тауда, табиғат аясында тұрды. Шуы мен қарбаласы көп қала өмірінен аулақта қарапайым тіршілік ету қызық болатын. Өздеріне тамақ дайындап, үй шаруасын атқаратын Ася есімді биоробот болмаса бұлар өздерінің ғылым мен техниканың шарықтау шегіне жеткен елуінші ғасырда өмір сүріп жатқанын да ұмытып кететін. «Кейде адамдардан, адамзат қоғамынан жырақта ғана өз-өзіңді, өмірдің мәнін, яғни адамдарды жете түсіне аласың», – дейтін әкесі.

	Кішкене қыз әсіресе әкесін ерекше құрметтеп, барлық жағынан оған ұқсауға тырысатын. Міне, бүгін бір оқиға есіне түсті.

	Линда онда он екілердің шамасында. Әке-шешесімен Тянь-Шань тауында тұрып жатты. Әкесі қызының шашын жайып жіберіп, жартаста бейғам отырған қалпындағы мүсінін жасап жүрді. Бұл мүсін оның көп жылдардан бергі мазасыз творчестволық ізденісінің жемісі еді. Ақыры, мүсін де аяқталып, соңғы бедерлері түсіріліп жатқан. Бір күні әдеттегідей жұмыс үстінде әлдеқайдан аянышты үн естілді. Жарға шығып қараса төмендегі құздың ернеуінде жығылып жатқан еліктің лағын көрді. Енесі жанын қоярға жер таба алмай, жарды жағалап зыр қағып жүр, тіпті әшейінде қарасынан үркетін адамдарды да елер емес. Лақ қатты жараланса керек, орнынан тұра алмай, тұяқтарын тынымсыз серпе береді.

	Құздың түбі көрінбейді. Осы кезде әлгінде ғана тау басына үйірілген шөкімдей бұлт тұтасып, жел күшейе түсті. Бұл – нөсер жауынның белгісі. Таудағы жауын суы тастарды, лайды жиып-теріп, төмен ағызатыны белгiлi. Егер еліктің лағы бұлай жата берсе оны тасқын айдап анау ернеуден құз табанына бір-ақ түсіретінін Линда мен әкесі айтпай түсінді. Әкесі көп ойланып жатпай-ақ көмекке ұмтылды. Ол беліне арқан байлап төмен түсіп, Линда мен мамасы лақты жоғары көтеріп алысты. Әкесі өрмелеп кейін шыққанда нөсер де басталды. Қол-аяқтарын жарақаттап, сүйектеріне дейін су өтіп тоңған үшеуі қостарына келіп тығылды. Нөсерден соң әкесі екеуі мүсінді таба алмады. Оның орнында езілген балшық, тас сынықтары жатыр еді. Көп жылғы еңбек осылай зая кетті. Алайда сол жолы әкесі айтқан сөзді Линда есінде мәңгі сақтап қалған:

	«Әттең еңбегімнің еш болғаны өкінішті, – деген әкесі сонда, – бірақ біз тіршілік иесін ажал аузынан құтқардық. Есіңде болсын, шарасыз халдегі тіршілік иесіне қол ұшын беру – әр адамның басты борышы».

	Мына сөздер Линданы күні бойы қалжыратқан сұрақтың түйінін шешкен еді. «Ендеше, мен қателескен жоқпын», – деді Линда иығынан ауыр жүк түскендей қуана күбірлеп.

	Өлшегіш аспаптарды тексеріп шығып, ол өз каютасына бет алды.





ОСИДА


	Осида бүгін аса қатты ширығулы. Оның ес білгелі сабасынан шығып, әшейіндегі салқынқанды, сабырлы қалпынан айрылғаны да бүгін. Кеме капитаны ретінде экипаж мүшелері мен тіл табыса алмай отыр. Олар аса маңызды тапсырманы орындаудан бас тартуда. Шынында, шарасыз халге тап болған бейтаныс кемедегілерді бұл да аяйды. Бірақ төртеуінің басты борышы – адамзаттың бар саналы өмірінде жасалған рухани, мәдени мұраны жаңа жерге жеткізу. Сондықтан да бұл сапардың маңызы бәрінен басым. Оны жоғалту адамзаттың өзінен кейінгі асыл қазынаны құрту деген сөз. Осы ойлар Осидаға бір сәт маза берер емес.

	Ол Тынық мұхиттағы иесіз аралдардың бірінде, атасының қолында өсіп, тәрбиеленді. Өзгелердей жалпыға бірдей мектепте емес, видеотелефон арқылы оқыды. Бүкіл планетада осындай бес-алты шәкірт бар еді. Оларды видеотелеоқушылар деп атайтын. Оларға мектептегіге қарағанда сабақ өзгешелеу жүргізілді. Алайда адам бір қасиетті жойғанмен екінші бір қасиетті бойына сіңіреді екен. Әсіресе ол атасынан көп нәрсе үйренді. Атасы бір кезде жұлдызаралық сапарларда штурман болыпты. Бірақ Осиданың әке-шешесі шалғайдағы Галактикаға ұшу кезінде хабарсыз жоғалып, әжесі жаңа жерде қаза болған соң, атасы бұрынғы кәсібін тастап немересімен иесіз аралға келіп орналасыпты. Осы былайғы дүниеден тыс, томаға-тұйық өмір атасымен екеуін мүлде жақындастырып жіберген еді. Осында атасының адамдар қоғамынан безгендіктен емес, өзек жарды қайғыдан кеткенін білетін. Бір-ақ жылда ең жақын үш адамынан айрылу атасына ауыр соққы болған-ды.

	Атасы мамандығын ауыстырып, ауа райын зерттеуші болды. Күн сайын әлемдік метеорология орталығына желдің бағыты, ағыс жылдамдығы, ауа температурасы жөнінде мәліметтер беріп, қалған уақытын немересімен өткізетін. Оған ежелгі балықшылардың кәсібін үйретіп, аралдағы өсімдіктер мен жан-жануарлар дүниесінің ерекшеліктері жайлы әңгімелейді.

	«Адамның өміріндегі басты қасиет – өз борышына адал болу. Қандай қиындықта да одан шегінуге болмайды» – дейтін атасы.

	Бірде Осида дауылға тап болып, кішкене қайықпен ашық мұхитқа шығып кетті. Қайықта байланыс құралынан ертедегі шағын рация ғана бар болатын. Атасы ескі аспаптарды жинап, жаңаларын көп мойындамайтын. Таудай толқындар қайықты қақпақыл қағып, рация істен шықты. Атасы соңғы рет «Мықты бол! Қайықты сақта!» – деп айтып үлгерді. Қайық, шынында да, аралдың ең қымбат мүлкі еді. Өйткені мұндай қайықтар ол кезде музейлердің өзінде сирек кездесетін. Осида тамаша жүзгіш болатын, әрі ұшу аппараты да бар еді. Бірақ атасының соңғы аманаты оған бәрінен қымбат, бәрінен жауапты естілді. Құтқарушылар тауып алғанда бала қайықтың кенересінен тас қып ұстаған күйі ес-түссіз жатты.

	Сол жолы өзгелер он екі жасар баланың қайсарлығына таң қалып жатқанда атасы бір-ақ ауыз сөз айтыпты: «Жарайсың!»

	Бала жасынан аса зерек, алғыр болды. Атасының қарсылығына қарамастан әке-шеше жолымен астроұшқыш мамандығын таңдап алды. Кешікпей жұлдызаралық корабльдерінің атақты ұшқыштарының бірі атанды. Әсіресе ол тапсырылған істі мүлтіксіз атқарып, өз борышына адалдығымен көзге түсті. Тіпті кейде онысы шектен асып жататын. Осы ең соңғы жауапты сапарға Осиданың капитан болып тағайындалуы да тегін емес-тін. Ол экипажды да өзі таңдап алды. Қайсарды ежелгі мәдениеттің білгірі, Вадимді таптырмайтын көмекші, ал Линданы шебер бортинженер ретінде жоғары бағалайтын. Ең болмаса экипаждың бір мүшесі өзін қолдаса ғой.

	Аядай каютаның ішінде Осида сенделіп жүрді де қойды. Қаншама рет өзін күштесе де экипаждың пікірімен келісе алар емес. Өйткені ол үшін ең бастысы жауапкершілік, борыш еді.

	...Ертеңіне төртеуі басқару пультінің алдына жиналды. Көпшілік дауыспен (Осида ақыры қарсы болды) жүк тиелген бөлімді Күн орбитасында қалдырып, ғарыш қаптамасына бейтаныс кемені алу ұйғарылды. Осида капитандық міндетінен бас тартып, жүк кемесінде қалатын болды.

	Кешікпей жер өкілдері жоғары шектегі жылдамдыққа ауысып, туған Галактикадан ұзай берді...





БЕСШАҒЫЛДАН ҰШҚАН ЖҰЛДЫЗ


	БІРІНШІ КЕЗДЕСУ:


	АСПАННАН ТҮСКЕН «ҚОНАҚ»

	Асанғали ақсақал көзі енді ғана іліне бергенде ауыз үйдегі дабыр-дұбырды естіп, басын көтеріп алды. Құлақ тосып көрсе көршінің әйелі Айша екен. Кемпіріне әлденелерді шағынып жатыр. Өзі пырсылдап жылап та жүр. «Әлгі көксоққан Болысқан тағы да әлек салған-ау. Әй, жетесіз сорлы-ай, өмірдің бар қызығы ол үшін тентек суда ғана тұрғандай». Шал осыны күйіне ойлады.

	Кемпірі де шалы естімесін дегендей күбірлеп, жас әйелді жұбатып жатыр. Ақыры екеуі шүйіркелесе жүріп, аулаға шығып кетті. Асанғали қарт тағы да сүйекпен өрнектелген төсегіне қисайды...

	Бүгін Зейнеш әжей шалының өз-өзінен алаңдап, мазасызданып жүргенін байқаған. Әшейінде де тынымсыз жан еді. Бүгін тіпті үйге бір кіріп, бір шығып байыз таба алмады. «Сол әлгі алдыңғы күні жоғалып кеткен ақ тайлақтың әлегі де. Үлкен басымен сонша бүлінгені несі, тәйірі», – деп ойлады Зейнеш әже іштей. Бірақ шалының қыңыр мінезін білетіндіктен, батып ештеңе сұрай алмады. Бағана бір әзірде шалы салқын қымыз сұрады. Кемпірі жүгіріп жүріп зерен толы қымызды ұсынып еді, ерніне тигізді де: «Мынауың немене, жылымшы татыған, тарт әрмен!» – деп жекіріп тастады. Кемпірі сызға қойылған торсықтың қымызы сап-салқын екенін біліп тұр, әйтсе де тағы да үндемей құтылды.

	– Көксоққан! Қырық жыл бірге жүрсең де сыралғы болмай-ақ қойдың-ау. Менің қандай қымыз ішетінімді де білмеймісің?

	– Құдайым-ай, сен жазғанға не болды бүгін, аяқ астынан бүлініп, – деді кемпірі естілер-естілмес күбірлеп.

	Содан қайтып кемпіріне тіл қатпастан қитығып жатқаны мынау. Зейнеш әжей төргі бөлмеге батып кіре алар емес.

	«Аталарыңның мазасын алмаңдар, сыртқа шығып ойнаңдар», – деп немерелерін де аулақ қуған. Өзі шалының бүгінгі қылығына қайран.

	Асанғали ақсақал осы ауыл, қала берді аудан көлеміне атағы мәлім «көріпкел» адам еді. Жұрт малы жоғалса, алыстағы туыстары жөнінде әлденеден секем алып, хабар білгісі келсе осы шалға жететін. Оның жорамалы да қызық. Алдымен келген адамды тұнжырай отырып мұқият тыңдап алады. Сонан соң төсегіне қисайып мызғып кетеді. Бір кезде қалай тез ұйықтаса солай лезде оянып, бәрін қолмен қойғандай айтып берер еді. Иелері барғанда жоғалған мал соның айтқан жерінде, немесе сол төңіректе жүреді. Алыстағы туыстары жайында хабар сұрай келгендер кейін шалдың «көріпкелдігіне» талай жағаларын ұстасқан. Үлкендер жағы Асанғали ақсақалды «әулие» санаса, ғылымнан хабары бар жастар оны ерекше бір табиғи қасиет иесі деп білетін. Осы шалдың төңірегінде олардың арасында жиі-жиі «ғылыми» таластар да болып жатады.

	...Бір сәтте көзі ілініп кеткен шал бұл жолы да түс көрді. Түсінде тайлағы Бесшағылдың теріскей жағында жүр екен. Бырт-бырт күйіс қайырған жануар басын шайқап, пысқырынып қояды. Ояна келгенде осы көрініс жадында қалып қойды. Тайлақтың аман-сау екеніне көзі жетсе де Асанғали ақсақал бәрібір байыз тауып отыра алмады. Әлденеге тынышсыздана береді.

	Ол кездеме белбеуін шапанының сыртынан жүре байлап үйден шыққанда жаздың жылдай ұзақ күні бесінге еңкейіп қалған болатын.

	– Екіндіге дейін оралып қалармын. – Осы сөздерді кемпірінің жанынан өте беріп күңк етті де, әй-шәй жоқ қасқа биесіне ер сала бастады.

	Зейнеш атына отырып ұзап бара жатқан шалын көзімен ұзатып салды. «E, қайда екенін білген ғой. Іңірге дейін оралып та қалар».

	Асанғали сонау көз ұшындағы белдерге қадалып келеді. Бірақ оның көңілі басқада еді. Ол көлеңкенің ұзара түскенін, аздап өкпек жел соққанын да аңғарар емес. Әлдебір мазасын кетірген ішкі ойдың ұшығына жете алмай әуре болғаны қалай.

	Ілгеріде кейбіреулер осы шалды тегін емес, жын-шайтанмен шатысы бар деген қаңқу сөз де шығарған. Асанғалидың өзі ондайға сенбейтін, ойы ұшқыр, көңіл көзі ашық адам болатын. Ал адамдардың ойын оқып, алыстағыны көре алса мұны өзіне табиғат берген тосын сый деп біледі. Осы ойын ешкімге айтып та көрген жоқ. Ол асылында аз сөйлейтін, өз басы жайында тіпті аузын ашпайтын.

	Санасындағы шытырман сауалдардың жауабын тапқанша Бесшағылға жетіп қалғанын да аңғармапты. Бұл кезде күн батып, ала көбең іңір түсіп келе жатты. Бес шағылдың теріскейіндегі жал жыңғыл анадайдан қарауытып, құбыжық көрінеді.

	Шал асықпай атынан түсіп, шылбырды жыңғылдың жуандау түбіріне мықтап байлады да, өзі қарсы беттегі шағылға қарай жаяу адымдады.

	Кенет ол күтпеген көрініске тап болып, аңырып қалды. Анадай жерде бір түп жыңғылдың басын шалып тұрған тайлағын көрді. Бірақ оны ғайыптан пайда болған жап-жасыл сәуле орап алған. Жануар алаулап жанып жатқандай, өзі құбылып, ауада қалқып тұрған жұмбақ сәуле.

	«Ғажап! Бұл не сұмдық, – деп ойлады Асанғали ақсақал. – Мұндайды бұрын көрмеп едім ғой!»

	Шал өзін қоян жүрек қорқақтардың қатарына қоспайтын. Әйтсе де тап осы жолы кері бұрылып, атына міне ауылға қарай қаша жөнелгісі де келді. Алайда сәлден соң жүрегін тоқтатып, мына жерден тайлақты тезірек алып кетуге бекiндi. «Сонда қалай, жын-шайтан жайында айтылып жүрген қауесет рас болғаны ма, әлде мынау жай елес пе көз алдаған?!»

	Жоқ, шал енді бір сәтте әлгі жасыл сәулелердің өзіне де әсер ете бастағанын сезді. Оның бойына әлдебір рақат жылылық тарап, балбыраған ұйқы құшағына енгендей. Осы халден құтылып, өзіне-өзі келуге қанша тырысса да, ештеңе шығар емес. Табиғатынан өзіне берік, ұстамды шал енді шындап қорқа бастады. Пысынап, бақайшағына дейін тер жауып кетті. «Апыр-ау, бұл не ғажап, бұл не ғаламат?!» – дей берді ессіз қайталап.

	Тайлақ иесін танып, оған қарсы жүрді. Жасыл сәуле алғашында бірге қозғалғандай болғанмен, тайлақты босатып жіберді. Бейне бір үзіліп түскен су тамшысындай отты шар бос қалды. Міне, тайлақтың бас жібі шалдың қолына да тиді. Енді атына мініп, тайлағын жетектеп мынау қорқынышты жерден қаша жөнелсе де болар еді. Бірақ әлдене етегіне жармасқандай, Асанғалидың кежегесі кейін тартады. Мүмкін, бұл оның бала жасынан қалыптасқан әр нәрсені білуге деген құштарлығы шығар. Құрдас шалдары мұны сонысы үшін күлкі ететін. «Ауылға бір жаңалық келсе оны алдымен Асанғалиға көрсетіңдер» – дейтін олар. Шынында да, ол үлкен басымен әр нәрсеге балаша қызығып, шұқылап қарап жүруден әсте жалықпайтын,

	Бұл жолы да сол құмарлығы жеңді. Тайлағын жетектеп әкеп атының жанына байлады да, кері оралуға бел буды. Бір басып, екі басып жасыл сәулеге жақындай түсті. Сәуле әуелі сәл шегінгендей болды. Шал тоқтас ол да кідіреді. Бұның батылдығын сынағысы, немесе алысыраққа жетелей түскісі келе ме, қалай? Соны аңғарған Асанғалидың бойын аяқ астынан намыс кернеді. Жетпістің бел ортасына келгенше ештеңеден жүрегі шайлығып көрмегенде ендігі қалған өмірінде неден тайсақтайды. «Жын болса да, шайтан болса да көріп алдым» – деді ол күбірлеп, өзі адымын шапшаңдата түсті. Таңғажайып сәулеге екі-үш қадам қалғанда, оның ішінен адамның сұлбасын көргендей болды. «Мынау, шынында да, шайтан ба?»

	Шалдың басына осы ойдың келуі мұң екен, әлгі елес іле-шала жауап берді: «Жоқ, мен шайтан емеспін, жердің қонағымын. Мен сізді күткем». Оның даусы бір түрлі шыңылтыр екен.

	«Өзі тағы біздің тілде сөйлейді!» Асанғали енді қалай болса да қорыққанын сездірмей, мына «қонақпен» теңбе-тең сөйлесуге тәуекел етті.

	– Достым, бұлай атағанымды айып көрме, – деді «қонақ», – екеуміз екі түрлі, ұғымы мен түсінігі әрқалай әлемдердің өкілі болсақ та тіл табыса алатынымызға сенемін. Осы төңіректегі адамдардың ішінен сені ғана таңдап алуым тегін емес. Бүгінгі кездесудің сәтін түсірген де мен.

	Осы сәт айналаның бәрі сан құбылған қызылды-жасылды сәулеге шомылып, құлпыра бастады. Әшейінде iңір қараңғысына оранып, түнере дөңкиіп жататын құм төбелердің өзі көздің жауын алады.

	Асанғали қарсы алдында тұрған «қонаққа» қанша үңілгенмен, оның жүзін айқын көре алмады. Тұла бойы қызғылт буалдыр сәулеге оранған жұмбақ жан.

	– Мен сендерге шалғайдан ұшып келдім, – деді ол тағы да.

	Шал енді ғана өзінің «үй» иесі екені есіне түскендей үстіндегі шапанын жалма-жан шешіп алып жерге төседі. Сонсоң бір шетіне өзі тізе бүгіп, қонаққа орын нұсқады. Ол алғашында түсінбей аңырып қалса да, ебедейсіздеу тізерлей отырды. Бұл да Асанғалидан көргенін істегені болуы керек.

	– Асанғали Қайырбайұлы деген адаммын. Бала жасымнан осында туып-өскем. – Шал руымды айтсам ба екен дегендей сәл мүдіріп қалды. Алайда аспаннан түскен неме руыңды қайдан білсін деп тағы теткiдi... – Иә, сонымен ат-көлік аман жеттің бе? Хош келдің! Ал енді қай шалғайдан келгеніңді білдірші?

	Асекең мына сөздерінің жат әлемнің тіліне қаншалықты түсінікті екенін аңғарып жатқан жоқ. Әйтеуір, қонақпын деген соң қошемет көрсетудің мезіретін жасағандағысы. Бір жағынан өзі мынаның ойында бөтен пиғыл жоқ екенін сезген сайын батылдана түсті. Қонақ та шалдың айтқанының бәрін ұқпағанмен, ниетінің түзулігін байқап отыр.

	– Мен, шынында да, алыстан келдім, – деді қонақ әлгінде үзілген әңгімесін жалғастырып, – Сендер «Құс жолы» деп атайтын Галактиканың орта тұсынан шыққан едік. Негізгі мақсатымыз өзіміз сияқты саналы тіршілік ұяларын іздестіру, зерттеу болатын. Жол бойы апатқа ұшырап, серіктерімнен айрылдым. Кемем бүлініп, жерге қонуға тура келді. Есімім – Раа.

	Шал бәрін болмаса да, қонақтың сөзінен осыларды ұқты. «Өзі тым алыстан екен-ау. Сонда да бірімізді-біріміз ұғынысып тұрғанымыз ғажап емес пе?»

	– Барлық әлемдегі сананың негізі ұқсас. Бірақ мұның сырын біз де әлі толық түсініп болғанымыз жоқ. Кезінде оған да көзіміз жетер, – деді Раа.

	– Жерде көп адаммен таныстың ба?

	Асанғали бұл сауалды қоярын қойса да өзі өкініп қалды. Онысы бірден тергеп, тексере жөнелгеніне ыңғайсызданғаны еді.

	– Жоқ. Осы маңнан өзіңді ғана таңдап алдым. Өйткені кез келген адамның ойлау, түсіну дәрежесі біздің санамызға сәйкес келе бермейді. Кейбіреулердің білімі бола тұра табиғи ақылы, сезімталдығы жетіспей жатады. Сондықтан олармен байланыс жасай алмаймыз. Ал енді маған сенің көмегің қажет...

	– Көмек?! Менің қолымнан қандай көмек келеді? Әрине, шамам жетсе аянарым жоқ.

	– Қазір менің кемем жөнделіп жатыр. Бұл жұмысты көмекші машиналарым атқаруда. Бізге жермен тікелей қарым-қатынас жасайтын уақыт әлі жеткен жоқ. Амалсыз қонған соң жердің саналы тіршілігі жайында мәліметтер ала кеткім келеді. Екі әлем келешекте сөзсіз табысады. Екеуміздікі соның алғашқы қадамы болсын. Жерде мен үш күн аялдаймын. Соның ішінде сенің көмегі арқылы жер тұрғындарының өмірі, арман-мақсаты жөнінде біле кетсем деймін.

	– Бір күнің өтті. Енді екі-ақ күнің бар. Тым аз уақыт екен.

	– Иә, достым, уақыт қысқа. Біз үшін бір күн кідіру ондаған жылға татиды...

	Асанғали қарт көк жүзіне көз тастап еді, түн ортасы болып қалғанын байқады, өзінің осыншалықты ұзақ отырғанын енді білді. «Кемпір бейшара мені жоғалтып, алаңдап отыр-ау».

	– Мен ертең тағы соғамын, – деді шал жаңа танысына. – Сұрағаныңның бәріне жауабымды сайлап келем. Түн ортасы болды. Мен енді қайтайын. Мына жер иесіз құм болғанмен, кейде өткен-кеткен жүргінші ұшырасады. Көзге түсуден сақтан! Адамдар қайдағы жоқ жын-шайтан жөнінде онсыз да әр түрлі алып қашты сөзге құмар. Сондықтан абай болғаның жөн.

	– Түсінемін, достым. Мені өзіңнен басқа ешбір адам көре алмайды. Оған қам жеме.

	Кенет бұлар отырған шағылдар қайтадан қызыл жалқын сәулеге бөленіп, айнала өзгеріп кетті. Сонан-соң аяқ астынан терең құдық пайда болып, шал оның ішінде алып ұршық тәрізді кеменің тұрғанын көрді. Кеменің ішінде әлдекімдер қарбалас қимылдап, тынымсыз жұмыс істеп жатыр.

	– Бұлар менің робот көмекшілерім. Олар кемені жөндеп жатыр, – деп түсіндірді Раа. Ал ертеңге дейін сау тұр!

Қонақ осыны айтты да, кемеге еніп кетті. Сол-ақ екен жаңағы жалқын сәуле де, алып ғарыш кемесі де көзден ғайып болды.

	Жол бойы Асанғали ақсақал бүгінгі әсердің шырмауынан шыға алмады. Сонда ертең мынау жат әлемнің өкіліне адамзат дүниесі, оның тарихы туралы не айтпақ? Оны қинайтын да сол барша адамзат атынан сөйлеу болып тұр. Осы жасқа келгенше мұндай үлкен, жауапкершілікті мойнына алып көріп пе? Иығына түскен осынау зілмауыр салмақты көтере алмағандай шалдың иығы қушиып, еңсесі түсіп кетіпті.

	...Тайлағын жетектеп ауылға жеткенде, кемпірі әбден мазасы кетіп, аулада жүр еді. Келіні мен баласы да ұйықтамапты. Енді болмаса баласы іздеп шықпақ болып, атын ерттеп қойыпты.

	– Жазған-ау, тірімісің? Түннің бір уағына дейін бұл жүрісіңе жол болсын.

	– Жә! Сарнама енді.

	Кемпіріне жекіп тастаған Асанғали үйге кіріп кетті. Жасаулы тұрған дастарқаннан дәм татпады. Зейнеш әжейдің қайта-қайта демдеп отырған шайынан бір-екі кесе жұтты да шегініп отырды. Сонсоң шапанының қалтасынан таспиығын алып, тарта бастады. Бұл оның қатты толқып, ойға шомғандағы әдеті. Шалының енді жуық маңда селт етпейтінін білетін Зейнеш әжей дастарқанын жиып, жатын бөлмесіне кетті. Пысылдап алаңсыз ұйқы құшағында жатқан немерелерінің жанына жатқан соң да шалының бүгінгі мінезін неге жорырын білмей күрсініп қойды. «Өзінің бір жері ауырып жүргеннен сау ма, байғұстың?»

	Асанғали ақсақалдың табиғат берген қабілеті болмаса, оқу-тоқуы аз. Алайда көңіл көзі ашық, естігенін қалт жібермейтін сергек болды. Әсіресе халықтың ертегі-аңыздарын, жырларын жетік білетін. Көбісін жатқа соққанда мүдірмес еді. Қалада оқитын кіші баласын қолқалап отырып, үнді, фин сияқты шет жұрттардың атақты жырларын да тыңдаған. Солардың бәрінен бір ортақ сарын, бірегей мүддені ұққандай болды. Шал қазір мұны бекер еске алып отырған жоқ. Ертең бейтаныс әлемнен келген қонаққа адамзаттың мұң-мұқтажын жоқтаған сол жырларды айтып берсе ше? Оларда қатыгездік, қанқұйлы қырғындар жайлы да айтылады ғой. Ендеше, саналас әлемге адамзатты осы қырынан көрсетуге қақым бар ма. Тоқсан тарау ойдың ұшығын ұстай алмаған күйінде Асанғали шал талықсып ұйықтап кетті...





ЕКІНШІ КЕЗДЕСУ:


	«ӨМІР КҮЙІ»

	Асанғали қарт әдетінше ерте оянды. Күндегіше кемпірі жаңа сауып алған сүтін қазанға құйып жатты. Көрші бөлмеде немерелері ғана пыс-пыс етеді. Балалары жұмысқа кетуге қамдануда, дәлізге шыға келсе, келіні айна алдында сырт киімін киіп жатыр екен. Атасын көріп, биязы сәлем берді. Шал келінін осы бір жібектей майда мінезі үшін жақсы көретін.

	– Аманбысың, қарағым, – деді Асанғали да. Сонсоң шығар есіктің тұтқасын ұстай беріп, мүдіріп қалды. Келініне кері бұрылып, тосын сұрақ қойды:

	– Балам, осы адамзат баласының өмірін тап басып айтқан жазушы бар ма?

	Келіні таңданғаны сондай, алғаш рет атасына тіктеп қарады. Оның жанарында «осы кісінің ақыл-есі дұрыс па?» – деген сауал жазулы тұрды. Бірақ шал міз бағар емес, келінінің жауабын тосқан сыңай танытады.

	– Әр жазушы адамзат өмірінің әр қырынан келеді ғой. Мүмкін, Шекспир болмаса... Келіні сөзінің аяғын жұтып қойды.

	– Жарайды балам, жұмысыңнан қалма.

	Балалары жұмысқа, немерелері мектепке кеткен соң, Зейнеш әжей шалына баптап шай әкелді. Қаймақ қатқан қою шайды Асекең бұл жолы терлеп-тепшіп, рақаттана сораптады. Шалының қабағы жадырағанына қуанған кемпірі ауыл-үйдің кәкүр-шүкір жаңалықтарын әңгімелеп отыр. Шал ойы басқада болса да оны тыңдаған сыңай танытып, «Е-е» – деп, бас изеп қояды.

	Шайдан соң Асанғали кемпірінен таза көйлегін, жаңа шапанын сұрады. Зейнеш әжей іштей таңдана жүріп, сандықтан сұрағандарын шығарып берді.

	Атына мініп жатып шал кемпіріне қысқа ғана жөнін білдірді:

	– Көрші ауылға барам. Кештеу оралармын, алаңдамаңдар!

	Асанғали қарт өмірінде алғаш рет жалған айтқан еді. Содан ба, әшейіндегі сұсты өңі қызарып, қысылып қалды. Осы қас қағым сәттік құбылысты Зейнеш әже де аңғарды.

	Не дерін білмей ернін ғана сылп еткізді. Шал атын тебініп, суыт атанып кетті. «Байғұс, өзі алжудан аман ба?» – деп күбірлеген Зейнеш әжей оның артынан күн салып ұзақ қарады.

	Шал ауылдан ұзаңқыраған соң жай аяңға көшті. Аттың тұяқтары құмдауытты бір қалыпты борп-борп басады. Бұлтсыз аспан айнадай таза. Енді аз уақытта сəскенің ыстығы да біліне бастар. Мұрынға піскен жусанның ашқылтым иісі келеді. Шілденің ыстығы қойсын ба, көптен жауын көрмеген шөптер сарғайып, оңа бастапты.

	Асекең қанша ойласа да, қонақтың қойған сауалына тиянақты жауап таба алмады. Бәрі де жеме-жемге келгенде тым ұсақ, күйкі шығады.

	Ол Бесшағылға сәскеде жетті. Кеше ғана көрген жерінен ештеңенің белгісін таба алмай, алғашқыда аңырып калғаны да рас. Өзі іштей: «Маған кешегiнiң бәрi елестеген жоқ па», – деп күдіктеніп қалды. Кешегі бір түп жыңғылдың жанына келгенде атынан түсті. Осы сәт, үлкен құм төбенің қарсы қабағы қарс айрылып ашыла берді. Артынша кешегі ұршық кеме пайда болып, оның қабырғасынан дөңгелек есік көрінді. Ол сәлден соң сырғи ашылып, ар жағынан кешегі қонақ шықты. Оның денесін тұмшалаған қызғылт сәулелер жарықтан айқын байқалмайды. Алайда оның тұла бойынан әлдебір буалдыр сағым шығып тұрғандай, әлгі сағым Раа қозғалған сайын мың құбылып, толқып кетеді. Шал қонақтың жіңішке, сұңғақ тұлғасын енді ғана дұрыстап көрді. Буалдыр сағымның ар жағынан аялы жанарын, сұлуша жүзiн, қалың бұйра шашын байқап қалды.

	– Кіріңіз, – деді Раа шалды өзінің кемесіне шақырып.

	– Ал атым ше? Ол қайда қалады?

	– Қам жемеңіз, атыңызды көлденең көз көрмейтін болады, – деді қонақ тағы да жайбарақат қалпында.

	Бейтаныс кемеге еніп бара жатып шал Бесшағылды етектей өтетін сүре жолға көз салып еді, ер үстінде бір жамбастай отырған Болысханды көрді. Былқ-сылқ етіп, басы кеудесіне түсіп кеткеніне қарағанда тағы ішіп алған-ау. Тап қазір әдетінше барқырап, «сәулем-айға» басып бара жатқанына дау жоқ. «Айша жазғанның тағы берекесін алады-ау», – деп ойлады шал іштей қынжылып. Өзі әу баста өнерлі, ақылды жігіт еді. Мына әдетін кейін тапты. Талай рет ақылын айтып та көрді. Құлақ қойып тыңдаған сыңай танытса да айнала бере ескі әніне басады.

	Осындай ойлардың шырмауындағы шал айналасына енді назар аударды. Бұл кезде кеме құм төбенің астына түсіп, көзден тасаланған еді. Кеменің іші мыңдаған шырағданның самаладай жарығынан көз ұялтады. Асанғали қарт ертегіде айтыла беретін салтанатты сарайға кіріп келген тәрізді. Айналасына балаша қызықтап қарай береді. «Қой, – деді сонсоң шал өзіне-өзі тоқтау салып, мына бөтен жұрттан келген қонақ алдында түк көрмегендей мұным не?»

	– Біздің ауамыз үйренбеген адамға қолайсыз шығар. Қарсы болмасаң мынаны киіп ал. – Раа өзінің үстінен әлденені шешіп, бұған жапқандай ишара жасады.

	Сол-ақ екен ғажайып қызғылт сәулелер енді Асанғалиді орап алды.

	Шалдың назарын бірден аударған жағалай өсіп тұрған түрлі өсімдіктер болды. Олар бір қарағанда жердің өсімдіктерін еске түсіргенмен оларға ұқсамайтын да еді. Түстері де алаулап, өздерінің бойынан сәуле шығаратын тәрізді. Әрқайсысы асыл шыныдан жасалған тиіп кетсең сыңғырлаған нәзік үн шығарғалы тұр. Қолмен ұстап көрер ме еді. Дегенмен Асанғали бұл жол да мейманның алдында сыпайылық сақтады.

	Раа қолын тағы бір сермеп қалғанда бөлменің ортасында аспалы жұмсақ орындықтар пайда болды. Екеуі соған қарама-қарсы жайғасты. Сөзді Асанғали қарт бастады:

	– Мен көп ойландым, достым. Алайда, амал қанша мынау өмірде ұзақ жасап, талайды көрсем де сенің сауалыңа лайықты жауап таба алмай, қатты қиналған жайым бар. Асылында адамзат өмірінің барлық қырын түгел қамтыған ұлы туынды әлі болмаса керек.

	– Жоқ, достым. Сенен адамзат өмірінің бар құпиясын әсте талап етпеймін. Мен адамдар қоғамының ізгі мұраты, көксейтін арманы, ту қылып ұстайтын асыл қасиеттері жөнінде білгім келеді. Білгенде өзімше емес, адамзат баласының көзімен көріп, соның ойымен түйсінгім келеді. Біздің әлемде мұның барлығы сан түрлі бояулар, ғажайып сиқырлы музыка үні арқылы беріледі. Небір сезімнің қиын иірімдерін бір-бірімізге осылай жеткіземіз.

	Асанғали қарт Paаның мына сөздерінің байыбына бара алмай бір ауық үнсіз қалды. «Өзі мені сынап отырғаннан сау ма?» Раа сөзін одан әрі жалғастыра берді.

	– Қазір мен адамзаттың рухани дүниесі жайлы өз түсінігімді музыка тілімен суреттеп беруге тырысамын. Сен соны бастан-аяқ тыңдап, пікіріңді айтасың. Мұны сен ғана түсіне аласың. Өйткені өзіңді осы маңдағы ең көңіл көзі көреген жан ретінде әдейі таңдап алғанымды білесің. Әрине, бұл саған табиғат берген ерекше қасиет. Келешекте адамдардың бәрі де бойында бұғып жатқан осындай зор мүмкіндікті ашатын болады. Міне, сол кезде біздің екі әлем де мәңгі табыспақ. Біздікі соның бастауы деп ұққайсың.

	– Сонда кез келген адам өзгенің ойын оқи алатын көріпкел бола ма?

	– Иә. Адамдардың бойында әлгі қасиеттер табиғатынан бірге жаратылады. Бірақ бойдағы қасиетті сақтау, оны дамыта түсу әркімнің қолынан келе бермейді. Біреулер оны мүлде жоғалтып та алады. Адамның мүмкіндігінде шек жоқ, әттең соны көбісі бағалай білмейті өкінішті. Жарайды, достым, енді менің адамзат қауымы туралы жиған-тергенімді тыңдап көр. Әділ төрелігін соңынан айтарсың.

	– Мен сенің жас мөлшеріңді білмеймін. Әйтсе де маған қарағанда көп жасап, көпті көрген тәрiздiсiң.

	– Біздің уақыт санауымыз жердегіден ұзақтау болады. Ал жас шамамыз қарайлас шығар. Қалай болғанда да екеуміз үшін қазір ең бастысы – бір-бірімізді бүкпесіз түсініп, қалтқысыз сену.

	Раа орнынан тұрып, қабырғадағы көп түймелердің бірін басты.

	...Әлдебір сазды үн сонау алыстан, ақырын басталды. Неше түрлі нәзік әуен бір-біріне ұласып, бұлар отырған бөлмені кернеп бара жатқандай. Сиқырлы әуен күшейген сайын айналасындағылардың бәрі көзден ғайып болды. Тіпті жаңа ғана жанында отырған қонақтың өзі көрінбей қалды. Маңайдың бәрі мөлдір нұрға шомып барады. Көз алдына қара көк аспан әлемі елестеді. Сонау қиырдағы мың-сан жұлдыздар жылы сәуле төгіп, жақындай түскендей. Өздері сыңғырлап үн шығарып, мына ұлы әуенге қосыла бастаған тәрізді. Көк жүзіндегі миллиондаған жұлдыздар біріне-бірі тіл қатып, күміс кірпіктерімен аялаған сайын әлгіндегі күңгірт аспан әлемі жарқырай түсті. Бәрін ақ нұр жеңіп, қараңғылық кейін шегініп, ғайып болды. Алыстағы жұлдыздардың әлсіз сәулесі дүниені тұмшалаған тас түнекті ығыстырып шығарды. Соны көргенде шалдың кеудесіне де аппақ нұр құйылып, жасаңғырап қалды. «Жұлдыздардың жарығы біріксе жеңілмейтін түн жоқ екен-ау!» Асанғали өзінің еркінен тыс осындай тосын ойға келді. Шал бір сәтке өзі де осынау сиқырлы дүниенің ажырамас бөлшегіне айналып кеткендей сезінді.

	Сиқырлы әуен мың құбылған сәулелермен үйлесім тапқанда оның құдіреті күшейе түсетінін Асанғали осы жасқа келгенше білмепті-ау. Шал адамзат тіршілігінің мәнісін тілсіз ұғып, әлгі бір әуендерден оқып отыр. Міне, мұңды саз жүректі шымырлатып барады. Оның адамзат әлемінің ғарыш мұхитында жалғызсырап, шарқ ұрып, саналас бауырларын іздеген сағыныш сазы екенін шал жазбай танып отыр. Өзінің де кәрі көңілі бір сәтте босап, егіліп кетті. Көмейіне ыстық түйін кептелгенін сезді...

	Музыка сазы тоқтап, көз алдындағы таңғажайып қызылды-жасылды сурет ғайып болған соң да Асанғали қарт жаңағы қиял дүниесінен арыла алмай бір ауық отырып қалды. Бүкіл өмірін сонау сәби шағынан бастап қайта бір аралап қайтқандай. Адам өмірінің қуанышты күлкіден басталып, мұңмен аяқталатынын да жаңағы саз тап басқан емес пе.

	Есін жиып, өзіне-өзі келгенде шал қонақтың да қалың ой шырмауынан енді ғана босап, бұған сұрақты жүзбен қарап отырғанын байқады.

	– Мынау ғажайып күйді өзің шығардың ба? – деді шал таңданғанын жасыра алмай. Раа басын шайқады.

	– Жоқ, бұл сендердің планеталарыңдағы саналы тіршіліктің өзі тудырған күй. Адамзаттың «Өмір» атты күйі. Мен соны өзіме түсінікті етіп жазып қана алдым. Қалай ойлайсың, күй адамзаттың ойын, арманын көрсете алған ба? Әрине, жат әлемнің өкіліне кейбір жайттар түсініксіз болып қалуы да мүмкін. Бар ойыңды бүкпесіз айтқайсың.

	Асанғали қарт құм төбенің астындағы ғарыш кемесінде отырса да уақыт мөлшерін айқын сезді. Қонағының мына сұрағына жауап бермес бұрын соны ойлады. Әрі аяқ астынан не дерін білмей тосылып қалды. Ақыры ол жол тауып кетті.

	– Достым, егер қарсы болмасаң әңгімемізді ертең жалғастырайық. Жерден қашан аттанбақсың?

	– Ертең кешкілік. Сондықтан ертемен тосамын. Шал Раамен қоштасып, тысқа шыққанда іңір қараңғысы үйірілген шақ еді. Аспанда жапырлаған жұлдыздар әдеттегіден төмендеп, жерге жақындай түскендей көрінді. «Алайда жұлдыздар соншалықты алыс, аспан әлемі өлшеусіз кең. Сол ғарыш мұхитын кезіп, сан əлемді көрші ауылдай аралап жүрген Раа қандай бақытты». Осыны ойлағанда шалдың көңіл түкпірінде әлдебір өкініш, қызғаныш сезімі жылт етті.

	Ауылға тақағанда Асанғалидың есіне Қасым құрдасы түсті. Ендеше, ол үйде тосып отырған болды. Шал бұған шек келтірген жоқ. Өйткені осы жасына дейін оны көрегендігі алдаған емес. Шынында, ол құрдасының келетінін осыдан үш күн бұрын білген. «Әлгі қара сайтанға барып шер тарқатып қайтпасам болмас. Ішім толып кетті мүлдем», – деген сөзіне дейін ап-айқын естіп еді. Мына тосын жай кезігіп, тарс есінен шығып кеткенін көрмеймісің.

	– Ау, қара сайтан, қартайғанда бейуақта қыдыратын өнер тапқанбысың енді? Үйіңде қонағыңның сарғайып отырысы мынау, – деп Қасым әдетінше әзілдей қарсы алды, өзі құрдасының бір өзгермейтініне іштей тағы да таңырқап қойды. Баяғьша тарамыс тұлғасы тіп-тік, қимылы ширақ. Сол баяғы оты қайтпаған жанар. Бүгін тіпті жасарып кеткен бе, қалай?

	– Көксоққан, көзің жайнап, әлденеге алабұртып тұрсың ғой, тіпті, – деді тағы Қасым құрдасы қағытып.

	– Е, сен деймісің күн санап үгіліп, шөгіп бара жатқан. Жасарса несі бар, заман жайлы, ел тыныш. Көңіл қартаймасын де тек.

	«Екі қарт кешкі ас үстінде өткен-кеткенді әңгімелеп, шайды ұзақ ішті. Құрдасы келген соң Асанғали да жадырап, соңғы кездегі томаға-тұйықтығынан арылғандай болды. Төргі бөлмеге қатар жатқан соң екеуі тағы әңгімелесті. Асанғали әлденеше рет өзі куә болған құпия сыр жайлы құрдасына айтуға оқталып барып теткіп қалды. Ішіне сыймай жатқан сырды ақтарғысы-ақ келеді, бірақ бір ойы «айтпа, бәрібір түсінбейді» деп тоқтау сала береді. Адамдардың арасында әлі қараңғылық басым. Ертең Асанғали жын-шайтан көріпті, немесе алжи бастапты деген қауесет шықса ше. Ақыры ол құпиясын Қасым құрдасынан да жасырып қалды...





ҮШІНШІ КЕЗДЕСУ:


	ҚОШ БОЛ, ДОСТЫМ!

	Асанғали бүгін де таң құланиектене Бесшағылды бетке алып тартып отырған еді. Қасым құрдасы оянғанда оның орнын сипап қалды.

	– Құрдас, біздің шалдың мінезін білесің ғой, – деді бұл тысқа шыққанда аулада жүрген Зейнеш әжей. – Таңмен таласып тағы бір жаққа кетті. Кешікпей келіп те қалар. Асықпай бір-екі күн аунап-қунап қайтарсың.

	Қасым әлгінде, құрдасына шын ренжісе де осындай кырсық мінезін жасынан білетіндіктен райынан қайтып қалды. «Ата сақалы аузына біткенше бір пәтуа болсайшы», – деп ойлады іштей.

	Бесшағылға апаратын жолмен аяңдап бара жатқан Асанғалидың ойы басқада еді. Танысқанына бір-екі күн болса да бейтаныс қонақты іштартып, кәдімгідей елегзитін болыпты, әйтпесе айына-жылына бір келетін Қасым құрдасын тастап, ұрланып кетер ме? Жат әлемнен келген Раа сонда мұны Қасымнан артық түсінетін болды ғой. Әйтеуір, шал қазір Бесшағылға жетіп, онымен жүздесуге асығып барады.

	Раа да Асанғалиды шоқ жыңғылдың түбінде тағытсыз тосып тұрған.

	– Күтіп қалдың ба? – деді шал атынан түсіп жатып.

	– Ештеңе етпейді, достым. Міне, бүгін біз мәңгілікке қоштасамыз. Қалай ғайыптан кездессек, солай айрылысуымыз қажет. Алайда бұған өкінбейік, өйткені ертең екі әлем табысқанда бізді сөзсіз еске алады. Ендеше, еңбегіміздің зая кетпегені.

	– Қалай десең де сен менің қонағымсың. Әттең дастарқанымнан дәм татып кетуің керек еді. Бұл жер адамдарының, менің халқымның қасиетті салты. Мүмкін, сендердің тағамдарың да өзгеше шығар. Әйтсе де үйімді көрмей кеткеніңе қатты өкінемін. Шал мұны қинала тұрып айтты.

	– Жо-жоқ, достым. Маған сенен басқа ешкімге көрінуге болмайды. Өзіңмен кездесіп, байланыс жасадым, мен үшін осы ең үлкен қуаныш. Серіктерімнен айрылғалы бергі жалғыздығымды ұмытқандай болдым. Алда әлі жалғыздық азабына толы жолдар жатыр, бірақ ендігі сапарда осы кездесуді еске алып, медеу тұтамын.

	Екеуі шоқ жыңғылдың ық жағына жел үйіп тастаған төбешіктің үстінде отыр. Мынау қызыл жалқын сәулеге оранған беймәлім тіршілік иесімен сөйлесіп отырған шалды дәл қазір сырттай біреу көрсе алды-артына қарамай тұра қашар еді. Сонсоң Асанғали «көріпкелдің» сиқыры жайлы әңгіме ел ішін тағы бір дүрліктіреріне күмән жоқ.

	– Кеше, – деді Раа үзілген әңгімесін жалғап, жолай сен менің аралаған әлемдерімді ешқашан көре алмамайтыныңа қынжылдың. Қазір кемеге жүр, бәрін де көрсетейін.

	Қонақ Асанғалиды кешегі бөлмеге ертіп келді. Шалдың көз алдынан тағы да таңғажайып көріністер өте бастады. Бір-біріне ұқсамайтын жұмбақ əлемдер, жапырлаған жұлдыздар оның алақанында тұрғандай. Әсіресе Рааның серіктерінен айрылып, жерге жеткенше шеккен жалғыздық азабы мен қиындықтары Асанғалидың ет жүрегін езгендей болды.

	Осылайша екеуі кешке дейін отырды. Әрине, шал көргенінің бәрін түсінген жоқ. Дегенмен ештеңені қалт жібермей көңіліне тоқып алуға тырысты...

	Міне, қоштасар сәт те тақап қалды. Раа көмекші машиналарды іске қосып, ұшуға даярлық жасай бастады. Асанғали қарт қонаққа кешеден бері ойында жүрген түйткілді айтуға бекініп, Рааны жанына шақырды.

	– Раа, – деді шал қонағын алғаш рет атымен атап, – сенің адамдар өмірі жайлы күйіңде бір жаңсақтық бар.

	– Қандай? Айта бер, оны түзетуге даярмын.

	– Күйдің соңында мұңды әуен, шарасыздық сарыны басым. Ал адамзат өзі пайда болғалы жарқын болашаққа деген сенімін жойған емес. Оларды алға жетелеп келе жатқан да сол ұлы күш. Сен, достым, адамзат қоғамының қазіргі ала-құлалығына қарама. Бүгін біздің көгімізде шыққан алтын күннің нұры бірте-бірте жер бетін түгел аяламақ. Міне, сонда адамның құдіретіне тең келер күш болмайды.

	– Бәрін де түсіндім. Күйдің аяғын қалағаныңдай етіп өзгертемін. Енді менен не қалауың бар? Қысылмай айта бер.

	– Сенің қолыңнан бәрі келетініне күмәнім жоқ. Бірақ мен өзім үшін ештеңе сұрамаймын. Менің жасымдағы адамдар қалған өмірін тыныш өткізіп, кейінгілерге қамқорлық жасауды ғана ойлайды. Соларды дұрыс, әділ жолға нұсқағысы келеді. Сені адамзат ісіне араластыруым қалай болады?

	– Әлденені айта алмай қиналып отырғаныңды сезем. Осы кездесуіміздің белгісі ретінде бір ескерткіш қалдырайын ба? Байқауымша адамдар мұндай сыйлықты жек көрмейтін тәрізді.

	– Рас. Ондайлар біздің арамызда жоқ емес...

	Раа досын ренжітіп алғанын сезіп, ақтала бастады:

	– Достым, кешір, ренжітейін деген ниетім болған жоқ. Менің басқа әлемнің өкілі екенімді ұмытпа. Сондықтан да кейде шалыс басуым мүмкін.

	Асанғали қарт кенет Бесшағылдың тұсына Болысханның жақындап қалғанын ойша сезді. Шешім өздігінен келді. Шал Paаға тосыннан қолқа салғанын аңғарған да жоқ.

	– Қазір осы тұстан бір адам өтеді. Ол өзі табиғатынан жаман жігіт емес, бірақ бір осалдығы бар бойында. Соны жеңуге шамасы жетпей келеді. Оған мен де қол ұшын беруге тырысып көрдім. Ештеңе шықпады. Шамаң жетсе сенен сұрарым...

	– Сен үшін бәрін де істеймін! – Раа шалдың сөзін аяқтатпады.

	...Болысхан бүгін де аттың жалын құшып, теңселіп келе жатыр еді. Кешкі елең-алаңда маңайды жаңғыртып барқырай әндетеді. Бір сәт бар жаһанның қайғысы өз басына түскендей көкірегін қарс айыра күрсінеді.

	Бесшағылдың тұсынан өте бергені сол еді, кенет оның астындағы торы бесті әлденеден секем алып, состиып тұрып қалды. Екі құлағын қайшылап, пысқырына береді. «Шу-шу!» – деді Болысхан ықылық атып, өзі көзін де ашқан жоқ. Ат қаққан қазықтай әлі тұр. «Өй, жамандатқыр! Не көрінді?» Болысхан қарсы алдына қарап еді, арқасы шымырлап қоя берді. О, тоба! Бесшағылдың құмдары қызыл жалқын сәулеге ораныпты. Алғашында құм төбелер өртеніп жатыр ма деп ойлап қалды. Ал сол қызыл жалқын өрттің ішінен буырқанып-бусанып, мұздай темір құрсанып, сауыт-сайманы жарқыраған қос батыр шыға келгенде Болысхан төбесіндегі әрбір тал шашының тікірейе бастағанын ап-айқын сезді. Әлгіндегі мастығы да ізім-қайым жоқ болды. Қолдары дір-дір етіп, ердің қасын қармалай береді. Бір кезде қос батыр көк сүңгілерін оңтайлап, Болысханға қарай аттарының басын қоя берді. Өздері от iшiнен шыққан ертегінің диюлары тәрізді. Жанталасып Болысхан қалтасына қол салды. Іліккені кішкене бəкі еді. Далбасалап әне-міне түйреп тастағалы тақап қалған екеуге қарай лақтырды. Сол сәтте Бесшағылды орап алған жалқын өрт те, әлекедей жаланған қос батыр да ғайып болды. Айнала тым-тырыс, шегірткенің бейғам шырылы ғана естіледі. Іңір қараңғылығы қоюлана түскен...

	«Апыр-ай, өңім бе, түсім бе?» – деді маңдайында шұбырған суық терді саусағымен сыпырып тастаған Болысхан. Буын-буыны қалтырап, денесінен әл кетіп қалыпты, жүрегінің аттай тулаған дүрсілін өзі естіп тұр. Ол есін жиған сәтте атқа қамшы басты. Артына қарауға да дәті шыдамай тасырлатып шауып келеді. Ауылға да апақ-сапақта қия шабыспен кірді. Оны көрген үй іші дүрлігісіп, тағы бір жанжалдың боларына күмән келтірмеген. Жоқ, Болысхан сол келгеннен төргі бөлмеге кірді де төсегіне құлады. Өзінде өң-түс жоқ, тілі байланып қалғандай, аузын да ашпайды, ол өмірінде алғаш рет қатты қорқып, бойын үрей билеген еді...

	– Енді ол сенің айтқаныңды бұлжытпай істейтін болады, – деді Раа.

	Асанғали оның үні әлдебір көңілді әуен тәрізді ойнақы шыққанын аңғарып қалды. «Мүмкін, олар қуанышын осылай білдіретін шығар», – деп ойлады шал.

	– Сен оған қандай жақсылық жасағаныңды білмейсің. Ол өмірге қайта келді. Бұдан былай бұрынғы осалдығынан ада болады. Сол үшін саған рақмет! – Асанғали құрмет ишарасын жасап қолын қусырып, басын иді.

	Мұнан кейін екеуі біраз үнсіз отырды. Мәңгілікке қоштасар сәттің таялғанын сезген сайын екеуінің де көңілдерін мұң торлап, қимастық сезімі күшейе түскендей.

	– Жыл сайын, дәл бүгінгі күні осы жерге келіп тұрамын. Бұл күн екеуміздің жұмбақ кездесуіміздің белгісі болсын. Асанғали қарттың даусы дірілдеп, кәрі көңілі босай бастады.

	Екеуінің қоштасуы да қиын болды. Бір-біріне телміре қарап, қолдарын қусырып ұзақ тұрды. Раа мұны Асанғали қарттан көргені болған соң істеді. Ал Асекең бөгде әлемнің өкілімен қоштасу рәсімін білмейтін еді...

	Асанғали қонақтың айтуы бойынша атына мініп, Бесшағылдан жарты шақырымдай ұзап шықты.

	Аяқ астындағы жер солқ ете түскенде шал артына жалт қарады. Бесшағыл маңы алаулаған қызыл жалынның нұрына бөленді. Алайда бұл жолы төңірек қызыл сәуледен арайға шомылып, аса сұлу көрінді. Сол қызыл жалқынның ішінен бөлініп шығып, сонау қара көк аспандағы мың-сан шырағдандарға қарай дара жұлдыз самғап бара жатты. Шалдың жерден жұлдыз ұшқанын алғаш көруі. Сондықтан да одан көзін ала алар емес...

	***

	Ауыл адамдары Болысханның аяқ астынан өзгеріп, кеткеніне қайран қалысты. Бұл күнде баяғы жынды Болысханның аты өшкен. Қазір одан өткен жігіт жоқ. Ішімдiктi татып алмайды. Соның арқасында Айшаның да ажары кіріп, жасарып кетті.

	Өзі куә болған жұмбақ жай туралы Болысхан бір-ақ адамға, Асанғали ақсақалға сыр ғып айтқан еді. Шал жүзіне үйірілген күлкіні байқатпас үшін теріс айналып, бір-екі рет тамағын кенеп қойды.

	– Бұл сырды бөтен ешкімге айтпа, – деді шал. Әйтпесе жұрт неше саққа жүгіртіп, өзіңді күлкіге айналдырар, есіңде болсын, мынауың тегін ишара емес. Бұрынғы әдеттеріңнен мүлдем арылсаң ешбір қауіп жоқ.

	Асанғали қарт бір жағы басу айтса, екінші жағынан оны тағы да қорқыта түспек болып, сол жолғы көріністі айны қатесіз тап басып айтып берді. Осыдан кейін Болысхан Асанғалидің «әулиелігіне» имандай сенді.

	...Жыл сайын Асанғали қарт Бесшағылға бір соғып қайтады. Белгісіз әлемнен келген қонақпен кездескен күнді ол жадынан шығарған емес. Дәл сол күні үстіне бар жаңасын киіп, мерекедегідей жасанады. Әшейінде де мінезіне адам түсініп болмайтын «қырсық» шалдың бұл қылығына ешкім таңданбайды. Сонсоң атына мініп тура Бесшағылға тартады.

	Әр келген сайын баяғы шоқ жыңғыл Бесшағылдың теріскейіндегі үлкен құм төбе оны жылы ұшырай қарсы алады. Бейне бір маңай сол жолғыдай қызыл арай нұрға бөленіп жатқандай болады. Мүмкін, Асанғалиға ғана солай көрінетін шығар. Әйтеуір, осында болған соң ғайыптан кездескен жұмбақ досымен тағы бір сырласқандай көңілі марқайып қайтады. Үйіне де дәл сол жолғыдай іңірлете оралады. Жол бойы жұлдыздары жыпырлаған тұңғиық аспанға мұңды сағынышпен ұза-ақ, тым ұза-ақ қарайды...

	Асанғали ақсақал Бесшағылдан қашан да көңілді оралады. Содан кейін Зейнеш әжейдің баппен құйған қою шайын рақаттана сораптап отырып, ауыл-аймақтың әңгімесіне құлақ қояды. Жұрт кейде Асекеңнің жылда Бесшағылға барып, «тәуеп» етіп қайтуының жұмбақ сыры жайында түрлі жорамал жасайды екен. Талай рет оның Бесшағылдың теріскейіндегі құм төбенің үстінде аспанға қарап қолын жайып, күбірлеп отырғанын көргендер бар-мыс.

	Мұндайда шал мырс етіп, миығынан күліп қана қоятын. Содан кесесін төңкеріп, тағы да ой тұңғиығына бойлар еді.





ІЗГІЛІК АСПАНЫ АСТЫНДАҒЫ ҮШ КҮН


	Жат звездолет жанына келіп қонғанда, Асан да тасқа айналып үлгерді. Двигательдер тоқтамай жатып-ақ бұлақ жағасына орнатылған арнаулы құралдар ауаға тарай бастаған радиоактивті сәулелерді тартып алды. Енді бір қас қағым сәтте дөңбектей сұр қой тас қақ жарылып, кекілі желбіреген, мойылдай қара көзді бала пайда болды.

	Сырт қарағанда алып өрмекшіден аумайтын звездолетті ол бір айналып шықты. «Папама хабарлау керек. Бірақ ол кісі қазір өзі де біліп отырған шығар», – деп ойлады іштей. Алдымен күтпеген қонақтың қай Галактикадан, немесе Метагалактикадан екенін біліп алса ше? Бір сәт мынау құпия қызықтырған бала звездолеттің дөңгелек есігін қағып: «Ей, шығыңдар! Танысалық, мен Күн жүйесіндегі Жер өкілінің ұлымын. Біз бұл планетаға алғашқы келушілерміз. Оны туған жеріміздің құрметіне Сарыарқа деп атадық», – деп айқайлағысы келді. Алайда есік ашылмады.

	Вега көкжиекке қарай еңкейіп қалды, бірақ звездолет сылдырап аққан көңілді бұлақ жанында суық, құсты күйінде әлі тұр.

	Асан кешке дейін үйіне екі рет барып, екі рет келді. Бұлақ түбіндегі көздің жауын алатын түрлі түсті тастардан Айгүлге деп бір-екі уысын теріп алды. Қолдан жасалған ұшқыш аппаратымен самғап бой сергітті. Асан енді бүгінгі күннің текке өткеніне өкіне бастады. Тіпті бейтаныс звездолетте ешкім жоқ шығар деп ойлады. Алайда әкесі онысын қостамаған. Өзі айналысуға уақыты болмаған соң баласына жат кеменің жанына оның бар қимылын қалт жібермей бақылап, жазып отыратын аппарат орнатуды тапсырды.

	– Балам, үнемі сақ бол! Қажет кезінде шапшаң сырт қалпыңды өзгертіп отыр. Онсыз өміріңе қауіп төнетінін бір сәт ұмытпа, – деді Кәрім баласын әбден шегелеп.

	Бейтаныс звездолеттің әрекетсіз бос тұрысынан жалыққан Асан іске кірісуге бекiндi. Әрине, ол «қонақтың» өзінің әр адымын аңдып отырғанын сезген жоқ.

	Қолына пластиктен ұзын сырық алып, кеменің есігін түртіп көргісі келді. Аса қуатты электр толқыны одан да өтіп бара жатқанын дер кезінде аңғарған бала қосымша сақтық қаптамасын пайдаланып үлгерді. Сонда ғана Асан әкесінің манағы қаупінің мәнісін ұққандай болды. Кенет: «Қазір ол радиоактивті сәулемен атқылайды», – деп ойлап үлгергенше өзі жасырынған қорғаныш пердеге соғылған сәулелер жарқ-жұрқ етті.

	Осы сәтте бейтаныс қонақ таңданыс пен қорқыныш итжығыс түскен екі ұдай халде экраннан көз алмай үңіліп отыр еді. Мынау қаршадай балаға өзі қолданған жойқын қарудың әсер етпеуі, шынында да, оны қатты састырды.

	Сәлден соң бала өз бетімен бұлақ жағасында ойнап жүрді. Міне, ол шешініп суға түсті. Судың күміс моншақтарын аспанға шашып, өзімен-өзі мәз-мейрам.

	...Қонақ кемеден әбден кеш батқанда шығуға бекінді. Әлдебір металдан сауыт киген еңкіш адамға таңданғаны сондай Асан көзін ала алар емес. Әсіресе оның денесіне үйлеспей тұрған кіп-кішкене басы, сонау тереңнен жылтыраған ызғарлы көзі, ұшы сүйірлене біткен имек құс тұмсығы өрескел көрінді. Қисық аяқтарын ебедейсіз қозғап, рабайсыз жүруі де баланың күлкісін келтіреді.

	Бейтаныс қонақ балаға он қадамдай жақындап келіп тоқтады. Қолында аузы үңірейген әлдебір құралы бар. «Қару болуы керек». Бұл Асанның ойы. «Ол өзіне ештеңенің әсер етпейтінін біледі. Сонан соң да қорықпайды», – деп ойлады жат елдік.

	Бала судан асығыс шықты. Батып бара жатқан күн сәулесі оның денесіндегі су моншақтарын құбылта түсті.

	– Сәлеметсіз бе, саналас ағайын, – деді Асан.

	Қонақ еш нәрсе түсінбеген сыңай танытып, жауап бермеді. Енді бала жейдесінің қалтасынан жарқыраған мөлдір аудармашы тасты суырып алды.

	– Сіз ежелгі тілдесу рәсімін білмейді екенсіз. Соған қарағанда тым алыстан, қиырдағы әлемнен келген шығарсыз. Менің есімім Асан, Кәрімнің ұлымын. Сізді мынау көгілдір планетада алғаш қарсы алғаныма қуаныштымын. – Мөлдір тас сөз мағынасын көрсете бастады. Жат елдік енді ғана түсінді.

	– Сендер бұл планетада көпсіңдер ме? – деді ол өз тілінде қатаң үнмен.

	– Жоқ, бар болғаны төртеу-ақпыз. Мен, папам, мамам және кішкене қарындасым – Айгүл. Біз бұл планетаны алғаш игерушілерміз. Ал кейін мұнда басқа да көп адамдар келеді.

	Қонақ ойланып қалды. Асан оның дәл қазіргі ойының таза еместігін бала жүрегімен сезіп тұр. Алайда жұмбақ келімсектің құпиясын білуге деген құмарлық жеңді де қонақжайлық салтымен үйге шақырды.

	Бұлардың тұрған жайын көргенде жат елдік таң-тамаша болды. Тіпті үй деп айтуға ауыз бармайды. Саялы ағаштың көлеңкесіндегі мамықтай жасыл шалғында жас әйел мен кішкене қыз түрлі түсті гүлдерден алқа тоқып отыр. Бұларды көрген үй иесі әйел алдарынан қарсы шығып, әлденелерді айтып, жылы жымиып тұр. Оған қонақ жауап қайтармады. Кенет жас әйелдің қолында да мөлдір тас пайда болды.

	– Төрлетіңіз! Біздің үйді өз үйіңіздей көріңіз.

	Бұлардың үйі қайсы сонда? Жат елдік таңдана қарап, енді ғана мөп-мөлдір қабырғаларды аңғарды. Ішке енгенде бойын жанға жайлы бір леп аялап, бүгінгі бар шаршауы, қауіп-қатері ұмыт болды. Дегенмен үй иелерін қабақ астымен бағып, сақ отыр. Әлгінде ғана сәкі тасқа жайғасып еді, онысы өте жайлы арқалы орындық болып шықты. Аздан соң алдына кешкі ас келді. Мұндай дәмді тағамды өмірі татып көрмеген шығар.

	Қонақ үй иесі келгенде осындай шым-шытырық ойдан селт етіп, оған қадала қарады. Ұзын бойлы, кең иықты, ширақ қимылды адам екен, мойнына асыла кеткен Айгүл мен Асанды кезек аймалап, қонаққа енді бұрылды.

	– Қалай жеттіңіз? Ұзақ жолдан шаршап-шалдыққан шығарсыз.

	Асан осы сәт: «Шаршамай-ақ күні бойы мені аңдып отырды», – дегiсi келіп тұрды да, әкесінің райын танып үндемеді.

	– Мен өте ұзақ ұштым, – деді ол үй иесіне сенімсіздеу қарап.

	– Галактиканың қай түкпірінен келдіңіз?

	Кенет үйдің мөлдір қабырғаларының бірінде Галактиканың үлкен картасы пайда болды. Сан мыңдаған жұлдыздар, планеталар алақандағыдай көрінеді. Әр жерде қоңырқай шаңдақтар байқалады. «Бұлар сиқыршы сияқты бәрін алдыңа оп-оңай жайып салады. Ғажап қой!» қонақ басын шайқады да, әлгі жауабын тағы қайталады.

	– Мен ұзақ, өте ұзақ ұштым.

	Кәрім енді көп қыстамады, қонаққа мына мөлдір қабырғалардың онша ұнап отырмағанын сезді де, көрінбейтін бір түймені басып қалды. Өздері отырған жай қабырғалары пластикпен қапталған кәдуілгі үйге айналды. Жат елдікке самаладай жарық, ашық түсті қабырғалар бәрібір ұнамады. Өйткені ол жасынан қара түске домбaйлaй салған дөрекі дүниелерге үйренген еді. Кешікпей қонақ өз кемесіне оралды.

	– Жұмбақ жан, – деді балаларды ұйықтауға жатқызып, ерінің жанына келген Сәния.

	– Мен оның қайдан келгенін білемін, – деді Кәрім ойлы жүзбен, – бүкіл әлемдік революция кезінде бірқатар қаскөйлер белгісіз бағытқа ұшып кеткен. Олардың бәрі де көп-көп адамдардың қанын мойнына жүктеген зұлымдар болатын. Содан бері екі мың жылдай уақыт өтсе де, әлемнің әр түкпірінен бірен-сараны көрініп қалып жүр. Мынау да соның бірі ме деймін. Сырын ішке бүгіп, қымтана түсуіне қарағанда адал ниетпен келмеген тәрізді.

	– Енді қайтеміз?

	Адамдар ғасырлар бойы соғыс, қантөгіс атты зұлмат апатты ұмытқалы бері тыныш жатқан қауіп-қатер атаулы Сәнияның өн-бойын дір еткізгендей болды. Өз балалары, ері, отбасының бақыты шайқалардай көрінді оған. Көз алдына бабаларынан қалған қырғын соғыстар жайында аңыз суреттері елестеді. Бірақ ол күні бүгінге, осы сәтке дейін ұмыт болып, өшіп бара жатқан аңыз еді.

	– Ештеңе етпейді, қымбаттым, Біз бірте-бірте оған өзіміздің кім екенімізді, адал, ақ ниетімізді көрсетеміз. Ізгілік әрқашан зұлымдықты жеңіп келеді. Келешекте де солай бола бермек. – Кәрім бұл сөздерді сеніммен айтты. Ертеңіне жат елдік кеше келіп қонған планетаны танымай қалды. Маңайдың бәрі алтын нұрға бөленіп, құстардың мың құбылған сиқырлы әніне ұйып қалған. Көңілінде бұрын байқамаған, байқаса да ырық бермей, бойынан аулақ қуып келген алабұртпа сезім пайда болды.

	Иә, ол жас еді. Жақында ғана өзінің жиырмасыншы – көктемін шығарып салған. Өз планетасында тек қатыгездерге ғана табынып, соның әміріне бой ұсынғандықтан ба, мынау еркіндікке, сындарлы сұлулық пен кеңдікке көндіге алмайтын тәрізді. Әлсін-әлі ойын қайырмалап, бойын жиып алады. «Келген мақсатыңды ұмытпа!» Осы ой тiзгiндеп, еркіне жіберер емес. Мұндағылар да әрекетсіз көрінбейді. Тұтас бір планетаны зерттеп, отандастары келгенше дайын етпек. Сонда бұлар да жаулаушылар ма? Оған ұқсамайды. Ендеше, кімдер?

	– Сіздің есіміңіз кім? – деп сұрады бұдан келесі күні Асан.

	– Арен.

	– Мен оқитын мектепті көргіңіз келе ме?

	– Маған көруге рұқсат ете ме?

	– Әрине, тіпті қуана қарсы алады.

	Қонақ айтарын айтқанмен іштей өкініп қалды. Өзіне көлденең көзге түсе беруге болмайтынын қалай естен шығарып алғанын байқамады. Бірақ енді бас тартудың жөні жоқ екенін сезіп, Асанға ілесті. Бала оны үлкен тастың жанына алып келді. Кенет әлгі тас мұның көз алдында еңселі үйге айналды.

	– Кіріңіз. Қазір жерге ұшамыз.

	– Жерге! Қалай, қайтіп?

	Таңданғаны сондай оның даусы жарықшақтанып, тым оқыс естілді. Ол ертедегі кітаптардан өзінің бұрынғы мекені Жер екенін, ал оның бұл планетадан жүздеген мың парсек жырақ жатқанын жақсы білетін.

	– Жерге біз он минутта жетеміз. Бұл жай ғана кеңістік пен уақыт алмасуы, – деді бала. Мұны бізде кез келген бесінші класс оқушысы біледі. Сіз шынымен бiлмейсіз бе?

	Бұл кезде кіп-кішкене жеңіл әуе қайығына мініп, жұмсақ орындықтарға жайғасқан еді. Асан бiр түймені басып қалды. Сол-ақ екен қайық жеңіл сілкініп сырғып кетті.

	– Міне, жерге де жеттік, – деді бала көзді ашып-жұмғанша.

	Арен Асанға ілесіп келеді. Көңілі айран-асыр. «Осының бәрі өңім бе, әлде түсім бе? Мынау адамдар, мынау өмір шындыққа келе ме? Мұндай әлем бар деп ойлап па еді?..»

	Кенет өзінің анасын есіне алды. Сырт қарағанда көнбіс, көнтерлі көрінетін байғұс анасынан сондай жойқын ерлік, қайтпас қайсарлық шығар деген үш ұйықтаса түсіне де кірмеген. Сонысы үшін оны тірілей отқа тастады. «Адамдар, әрқашан арнасы суалмайтын, арқауы үзілмейтін өмір үшін күресіңдер? Әманда зұлымдықты ізгілік жеңеді. Ондай әлем бар», – деп айғай салып еді ол өлер алдында, одан әрі жендеттер сөйлетпеді. Ал бұған анасының өлімін бастан-аяқ көрсетті.

	Кейін оны қанқұйлы зұлым адамдар өз тәрбиесіне алып, қатыгездікке баулыды. Бұл өзі өлмес үшін өзгелерді өлтіруді үйренді. Зорлық-зомбылықтан, жауыздықтан «ләззат» алуға дәндеді. Зұлымдық жайлаған әлемнің жазылмаған заңы сол еді. Алайда оның жүрегінің қалтарысында көктемнің нәрлі шуағындай бір сезім жататын.

	Арен көптеген адамдармен танысты. Бәрі де шетінен дос пейілін айқара ашып, жүздерінде мейірімді күлкі үйірілген ғажап жандар. Іштей өзіне-өзі: «Сен берген сертіңе адал болуың керек. Бар мақсатың – жаңа жерлер, тың байлық көзін табу. Оған жеткізетін жалғыз сенімді досың – қаны қарайған қастық, қырып-жою. Ал жалғыз дұшпаның – аяушылық», – деп ана құшағынан айырып алып, жаттатқан қағиданы қайталағанмен, жас жаны зұлымдық атаулыны жек көріп, алас ұрады. Өткен өмірі туралы ойласа көз алдына ана бейнесі келіп, жүрегі сыздайды.

	...Үнемі ертеңді-кеш, қысы-жазы қорғасындай қап-қара ауыр бұлт басқан түнеріңкі аспан. Қай жағыңа қарасаң да қара сұр тастан қаланған үйлер. Солардың бірінің алдында сап түзеген өрімдей жастар. Бәрінің үстінде қап-қара киім, нəл қаққан ауыр етік. Саптың алдында қан-сөлсіз ашулы шал тыпыршып жүр. Көгіс тартқан бетінде өлім таңбасы байқалады. Ол – Ареннің әкесі. Бірақ әке деген сөз бұл үшін бос жаңғырық іспетті. Екеуіне де оның мағынасы бұлдыр.

	– Жаралы жолбарыстың ұлдары! – дейді шал сасық күзенше шақылдап, – біздің де қанды кекті қайтарар күніміз туды. Сендер біздің жеңілуді білмейтін планетамыздың өзге әлемге жіберіліп отырған тұңғыш шолғыншыларысыңдар. Қалғанымыз сендердің хабарларыңды асыға күтеміз. Сендер салған соқпақтан ұлы жорықтар басталады. Әрқашан қырағы, жауға рақымсыз, темірдей қатты болыңдар. Бүкіл әлемде бізден күшті, айлалы әрі қатыгез ешкім жоқ. Біз әлем әміршісіміз.

	Жүздеген өңеш бір кісідей қайталайды.

	– Саған қызмет етеміз, әлем әміршісі!

	Шынында да, олар өздері ойлағандай қуатты ма? «Әлем әміршісі» деген бос даңғаза отандастарын қайда бастап барады. Мынау әлемге келгелі жалған намыс, бұлдыр түсінігі сейілгендей. Ареннің елі мыңдаған жылдар бойы адамдарға ажал оғын себетін қанқұйлы қарулар жасап, соны жетілдірумен келеді. Осы аласұрған жанталаспен жүріп өмірдің қалай өткенін де білмейді. Сонда не үшін? Біреулердің ықылым заманғы кегі үшін. Осындай аңыздың бары рас. Оны жаңа туған баланың кұлағына есімімен бірге азан шақырып айғайлайды. Мүмкін, адамзат біздің арғы бабаларымызды сол қанқұйлы қаскөйлігі үшін араларынан аластаған шығар. «Мынау мағынасыз, аласапыран өмірде әсіресе саған қиын болар-ау, құлыным! Өйткені сенің жүрегіңде ізгілік ұрығы бар», – дейтін анасы. Сонда нені меңзедің, ғазиз ана? Ал мұнда қаршадай бала өмірдің мәнін бізден артық түсінеді. Арен қасында момақан отырған Асанға қызыға қарады. Алдан көгілдір планета көрінді.

	Кешкісін Сәния мен Кәрім музыкалық аспаптарда ойнап, ән салды. Балалары қосыла шырқайды. Бұл дүрмекке Арен араласа алмады. Оның жадында анасы айтатын мұңды әндердің әуені еміс-еміс қалыпты. Бар білетіні «әлем әміршілерінің» сапта айтатын дөрекі ән-сымақтары. Ал мынау адамның көңілін жылы лептей желпіген нақышты саздар. Өзінің қалай ұйып қалғанын аңғармады.

	...Әбден қас қарайып, ашық аспанда жұлдыздар жымыңдаса бастағанда қонақжай үйдің иелері оны шығарып салды. Неге екенін білмейді мынау адамдардың жанынан кеткісі келмейтін сияқты. Әмірші айта беретін «жаумен бауырласу» деген осы емес пе?!

	Ертеңіне оянғанда өзін звездолеттің жанында. Асанның тосып тұрғанын көрді.

	– Бүгін менің демалысым, – деді ол, – қаласаң папамның істеп жатқан жұмыстарын көрсетейін.

	– Әрине, егер құпия болмаса?

	Арен осынау ғажайып адамдармен, олардың тамаша істерімен таныса бергісі келді. Жас жанының темірдей тәртіптен, қатыгездік құрсауынан әбден шаршағанын осында келгелі байқап жүр.

	Олар дөп-дөңгелек – ақшаңқан ұшу аппаратына отырды.

	– Қараңыз, – деді бала, – біз қазір менің әкемнің ғылыми тұрғыдан зерттеп, игерген жерлердің үстімен ұшып келеміз. Ол кісі көбіне таулармен, бос жатқан далалармен айналысады. Шөлейттерді суландырып, қажет болса таулардың орнын ауыстырады. Әрине, мұның бәрін папам өзі істемейді, мыңдаған аппараттар атқарады. Ол соның бәрін басқарып отырады. Ал мамам планетаның ішкі қыртыстарына үңіледі. Жанар тауларды зиянсыздандырып, жер асты өзендерінің арнасын бұрады. Бұдан басқа да жұмыстары толып жатыр.

	– Мен сендерді құдайларға ұқсатам, Асан.

	– Жоқ, біз адамбыз. Сен өзің көрдің ғой, тіпті кішкене Айгүлдің өзі гүлді баптайтын аппаратты басқара алады. Ал папам тау-тасты орнынан қозғайды. Тек мұнда сиқырлы ештеңе жоқ, бәрін адам ойынан туған сан түрлі ақылды машиналар атқарады. Асан өзінің әкесі айтатын сөздерді қайталап отырғанын сезіп, іштей қысылып қалды.

	– Сен білесің бе, Асан, жер өкілдері игерген планеталар көп пе?

	– Білемін. Шамамен үш мыңдай. Соның бәрі мынау көгілдір планета сияқты біртіндеп игерілген. Оларға көбіне жастар жіберіледі. Әне, папам да көрінді.

	Төменде таға тәріздес тау сілемдері жатыр. Оның бір жағы көкорай шалғын да, екінші жағы қылтанақсыз құла түз дала. Таға таудың қойнауына кіре берісте Кәрім жұмыс істейтін обсерватория орналасыпты. Жүздеген тетіктерге үңіле қарап отырған ол, бұлардың кіргенін де аңғармай қалды.

	– Мынау қарсы алдымызда жатқан планетаның ең үлкен шөл даласы, – деп түсіндірді Кәрім бұйрат-бұйрат құмдарды нұсқап, – соны суландырып, таудың анау бетіндегідей көкмайса шалғынға айналдыру қажет. Сол үшін бірнеше тау сілемін талқандап, бес-алты өзеннің арнасын бұрамыз. Жарылыс жұмыстарын бастамас бұрын тауда тірі жан-жануар қалмады ма деп тексеріп жатырмын. Алдағы қауіп жайында үздіксіз телепатиялық белгі берсем де, әлдекімдер бар сияқты. Біздің барлаушылар қателескен-ау деймін. Сірә, мұнда саналы тіршілік иелері болуы керек.

	– Сонда сіздер оларға қарсы соғыс ашасыздар ма? – деді Арен таңданысын жасыра алмай.

	– Жоқ, онда біз бұл планетаны иелеріне тастап кетеміз.

	– Папа, қарашы қызыл шар, – деп айғайлады әлдеқайдан Асан. Бұлар оның тысқа шығып кеткенін байқамапты. Өзі үйдей-үйдей сұр жақпар тастардың арасында қалықтап тұрған қызыл шарға қарап, бар пәрменімен зымырап барады.

	– Қайт! Қайт, кейін! – Кәрімнің даусы үрейлі шықты...

	Бірақ кеш еді. Үшкір жебе балғын кеудеге қадалып үлгерді. Осы планетаға келгелі алғаш рет балалық аңкаулықпен сақтықты ұмытып, сырт кейпін дер кезінде өзгерте алмай қалып еді. Әлдебір ағаштың діңін құшақтай алған Асанның кішкене саусақтары бірте-бірте жазылып, құлап бара жатты. Таңданысқа толы бейкүнә жанары әлгі ғажайып қызыл шарды іздейді.

	Ареннің кеудесінде ең аяулы, ең нәзік қылы үзіліп кеткендей болды. Көз алдында болған мынау қазаның орны толмастай. Анасынан кейін жанына жақын тартқаны осы бір бейкүнә, пәк жанды бала екенін енді сезді.

	...Өзі туған планетаның түнеріңкі аспаны келді көз алдына. Тап қазір болатын сұмдық жазаны күткен қара тобыр енді-енді өлікке түскелі жүрген бір топ құзғын іспетті. Алаң ортасына жағылған оттың қып-қызыл тілдері ортадағы бағанға өршелене ұмтылады. Онда таңулы тұрған өз анасы. Міне, жалынның жалмауыз тілі оның аяғына жетті. Бірақ тіс жарар емес. Ол өз ұлын осы жазаны көруге әкелетінін білген-ді. Кенет анасының саңқылдаған даусы естілді. Жайшылықтағы өзі білетін жұмсақ, биязы үн емес.

	– Адамдар, мынау өмір – тұл өмір. Кеудеде жүрек барда оны сезімнен, адамға деген махаббаттан айыру ешкімнің қолынан келмейді. Ізгілік елі бар, соны іздеңдер. Балам, саған да аманатым осы!

	Арғы жағын айта алмады. Жендет әлденені отқа лақтырып қалып еді, ақ жалын бағанның ұшар басына бір-ақ жетті. Бұл одан кейінгісін білмейді. Есінен танып қалды... Қазір осы оқиға қас қағым сәтте елес берді.

	Тысқа атып шыққан қонақ Асанға қарай ұшып барады. Жаңбырдай жауған жебелер оның темір сауытына сарт-сұрт тигенімен дарымайды. Келе сала Асанды қос – қолына көлденең көтеріп алып, денесімен жаба берді.

	Әлсіз ғана тынысы бар екен. Бірақ Аренге ақырғы рет күлімсірей қарады да, үзіліп кетті. Кәрім де осы сәтте жеткен.

	Ызадан қалшылдаған Арен мұнда келгелі қолына – алмауға серт берген апатты қаруын оңтайлай бастады.

	– Жебе өте зәрлi умен суарылған екен, әйтпесе құтқаруға болар ма еді, – дейді Кәрім өз-өзінен күбірлеп. Ауыр күрсінгенде аузынан жалын шыққандай болды.

	– Keгiңдi аламыз, Асан, – деді тістенген Арен, – Қаскөй жауларыңды қырып-жойғанда мен сендермен біргемін.

	– Біз ешкімді де қырып-жоймаймыз. Керісінше планетены иелеріне тастап, өзіміз кетеміз. Жер өкілдері саналы тұрғындары бар планетаны ешқашан басып алмайды. Бұл жолы қателік бізден болды. Кәрімнің үні енді қатқыл естілді.

	– Ал Асанның кегі қалай қайтады?

	– Ондай кекке Асанның өзі де қарсы болар еді. Ол кішкенесінен өмірді сүйетін, барша тіршілік иесін жанындай жақсы көретін.

	...Ертеңіне жолға жиналып жатқан Кәрім мен Сәния Аренді көргенде таң-тамаша болды. Ол бүгін үстіне өңірі кестеленген ақ көйлек киіпті. Бұл анасынан қалған ескерткіш еді. Ебедейсіз темір сауытсыз мүсіні сымбатты-ақ.

	– Өз планетама ұшпақпын, сіздермен қоштасуға келдім, – деді ол гүлмен көмкерілген кішкене табытқа қинала қарап.

	– Бізде мүлде қалыңыз, шынайы досымыз боласыз, – деді Сәния шын көңілмен.

	– Жоқ, рақмет! Мен мынау ізгілік аспаны астындағы үш-ақ күнде нағыз өмірдің не екенін түсіндім. Өз планетама жетуім керек. Мына кеудемдегі сіздерден жинаған асыл қазынамды отандастарыма жеткізуім керек. Ол қазынаның аты – ізгілік! Анамның аманаты да сол еді. Ал кішкене Асанды ешқашан ұмытпаймын.

	Арен сәбиінің қазасынан кейінгі бір түнде-ақ самай шашы ағарған Кәрімнің ірі денесін қаусыра құшақтап, оның жанында басына қара жамылып егіліп тұрған Сәнияны көргенде тұла-бойы шымырлап, жүрегі езілді. Бұлақ жағасынан үзіп алған бір шоқ гүлін табыт үстіне қойып, бір сәт үнсіз тұрды.

	Звездолеттiң дөңгелек есігіне кірер алдында оң қолын көтерген Арен:

	– Қош бол, саналас ағайын! – деді толқи тұрып ежелгі тілдесу рәсімімен.

	Есіктері сарт-сұрт жабылған звездолет енді бір сәтте көгілдір аспанда самғап бара жатты.

	– Тағы бір жақын адамымыздан айрылдық, – деді Сәния ерінің кеудесіне жас перделеген жанарын жасырып. Кәрім оны иығынан құшақтады. Екеуі тұңғиық көгілдір аспанға телміріп қалыпты.





ЖАРЫЛЫС СЕБЕБІ АНЫҚТАЛҒАН ЖОҚ...


	Төсегінен сыбдырсыз ғана еппен тұрған Мұрат қоңыраулы сағаттың көгілдір фосфорлы тілдеріне қарады. Бір жарым. Дәл сол уақыт. Міне, қазір ол пайда болуға тиіс... Бүгінгі түнді бала шыдамсыздана күткен еді. Бұл шешімге ол сан ойланып, сан толғанып біржола бекінді. Өйткені орайы келген сәттен айрылып қалса, кейін өкінетінін білген.

	Бала демін ішіне тартып, тыныштыққа сарыла құлақ түрді. Елегізгенде тыныштықтың өзі миды шағып тынысын тарылта түсетін тәрізді.

	...Мұрат оны тұңғыш рет мұнан бес күн, дұрысы бес түн бұрын көрді. Станислав Лемнің «Магеллан бұлты» кітабының қызығына батып, түн жарымы ауып кеткенін де аңғармай қалыпты. Жексенбіге қараған түні үй ішінің адамдары ертерек жатып қалды да, ол өз бөлмесінде алаңсыз кітапқа бас қойған. Онда да дәл осындай марғау тыныштық ұйып тұрды. Бір кезде Мұрат өз-өзінен елегiзи бастады. Әлдекімнің өзіне тесіле қарап, қалт жібермей бақылап тұрғанын сезгендей тұла бойы түршігіп кетті. Кенет ол басын оқыс көтере беріп қалшиып қатты да қалды. Терезенің қарсы алдында толған айдай сап-сары шар ілініп тұр еді. Мұрат қол-аяғының мұздап, ұйып бара жатқанын сезді. Тап осы қалыпта қанша отырғанын білмейді. Бір кезде орнынан атып тұрып төсегіне қойып кетті. Жарықты да өшіруге шамасы келмеді. Қорқыныштан тұла бойы дірілдеген бала көпке дейін кірпігін айқастыра алмады. Енді қайтып терезе шілтерінің арасындағы саңылауға қарауға да жүрегі дауаламады. Ертеңіне бұл оқиға жайлы ешкімге тіс жарып айтпады. Дегенмен түнгі елестің әсерінен ой үстінде сүлесоқ жүрді.

	Мұрат тоғызыншы класта оқитын. Жолдастары да әншейінде қолды-аяқта тұрмай көңілді жүретін баланың тоң-торыс қалпына бір түрлі үдірейісе, таңырқап қарады. Кейбіреуі мұның мәнісін сұрап еді, жауап ала алмады.

	«Мүмкін, ол елес шығар? Үшінші қабаттағы үйдің терезесі тұсында ілініп тұрған неткен шар? Жалпы оның өзі не?» Осы тәрізді сан сұрақ басынан шықпай қойды. Тіпті шекесі зыңылдап, жүрегі айнитындай. Мүмкін, шала ұйқы болғандыкі ме? Бір ғажабы, неге екені белгісіз Мұрат шардың ертең де дәл осы уақытта көрінетініне шек келтірмеді. Сондықтан күні бойы мең-зең бол жүрген бала кешке қарай өзін сергектеу ұстауға тырысты. Ондағы ойы үй ішіне сезік тудырмау, өйткені апасы бұған кешкі ас үстінде бірнеше рет таңдана қарап, әлденені сұрауға оқталғанын байқап қалды. Түн ортасы да ауып барады. Міне, дәл бір жарымда терезенің әдейі ашық қалдырылған саңылауынан сап-сары алтын сәулелер сығалады.

	Бала маңайына құлақ түріп, бір сәт қимылсыз қалды. Тым-тырыс. Оның құлағына әлсіз ғана тырсыл естілді. Алғашында сағаттың үні ме деп қалған, бірақ оның терезе сыртынан шыққанын байқады. Мұрат орнынан тұрып бір-екі аттап терезеге келді. Жүрегінің атша тулап дүрсілдеп кеткенін сезді. Дәл өзі! Кеше көрген сары шар терезе тұсында қалықтап тұр. Оның ішінде әлдебір ағындар қозғалып, сапырылысып жатқандай. Бейне бір ғажайып сәуле сағымдары дерсің. Осылайша бір сағаттай тұрған шар қоштасарда үш рет жымыңдаған белгі беріп, түн қойнына сүңгіп кетті. Бес күн бойы осы ғажайып оқиғаның куәсі болған бала, бірте-бірте бойы үйреніп, тіпті соның құпиясын білуге құмарта бастады...

	Міне, бүгін Мұрат жұмбақ жайдың анығына жетпек. Сондықтан ол шардың бүгін де терезе тұсына келер сәтін тағатсыз тосып отыр.

	«Тек келмей қалмаса екен?» – дейді күбірлеп. Осы тілектің үстінде бала бұрын үрейлене көз тастайтын терезеге бар ынтасымен үңіліп отыр. Кенет әдеттегіше сап-сары сәуле жарқ ете қалды. Мұрат бірнеше минуттай жүрексініп тұрды да, терезені айқара ашып жіберді. Сол сәт шардың ашық сәулесі сәл күңгірт тартты. Сонан соң терезеге қарай сәуле көпірі тартылды. Өзі күміс кемпірқосақтан аумайды. Бір кезде шардың бүйірінен дөңгелек есік ашылды, одан үстінде жалт-жұлт еткен киімі бар адам көрінді. Мұрат бір-екі қадам кейін шегінгенмен, әлгіден көз айырмай қадала қалыпты. Дәл қазір оның көңіліндегі аздаған үрей мүлдем сейіліп, мына жұмбақ көрініс еліктіріп әкеткен. Күміс сәулелі көпірдің бойымен жүріп келіп әлгі адам терезенің ернеуіне шықты. Содан соң еденге сыбыссыз оп-оңай секіріп түсті. Бөлмеге енісімен түнгі қонақтың үстіндегі жалтырақ киімі де түсін өзгертіп, кәдімгі қарапайым қалып енді. Кенет ол тіл қатты.

	– Мұрат, сен батыр екенсің. Мен өзіңмен байланыс жасаудан мүлде күдер үзе бастағам. Бірақ белгісіз бір сенім бүгін соңғы рет өзіңе жетелеп келіп еді. Қателеспеппін.

	– Сіз қайдан келдіңіз? Мүмкін космостан шығарсыз?

	– Бәрін де айтып беремін. Есімім – Эфс.

	Мұрат түнгі қонаққа орындық ұсынды. Бала оның сопақ беттеу ашаң жүзін, адамға барлай қарайтын ойлы көзін енді байқады.

	– Мұрат, мен саған аса маңызды шаруамен келдім, – деді Эфс бұған сынай қарап. – Мұның екеуміздің отандастарымыздың, біз өмір сүретін екі әлемнің тағдырына тікелей қатысы бар. Ең аядымен мен өзім жайлы, өз әлемім жайлы айтып беруім қажет. Екеуміз екі түрлі өлшемді әлемде, яғни бір-біріне параллель дүниеде тіршілік етеміз. Ал бізбен байланыс жасап, қоян-қолтық араласуға сендердің даму дәрежелерің әлі жеткен жоқ. Басқаша айтсам, екеуміз бір планетада тұрамыз. Әрине, бұған таңданып отырғаныңды сезем. Кейде біз кездесіп те қаламыз, өйткені түрлі космостық сәулелердің әсерінен әредікте кеңістік пен уақыт оқпаны пайда болады. Осындай сәтте сенің кейбір отандастарың біздің әлемнің өкілдерін аз уақытқа көріп қалады. Содан барып сендерде «жын-шайтан» дейтін ұғымдар пайда болады. Ал біз қаласақ, өздеріңді үнемі көріп отырамыз, тіпті қатар жүреміз. Бірақ даму дәрежеміз тым жоғары болғандықтан, Бүкіл әлемдік ғылыми кеңес сендермен қатынас жасауға тыйым салған.

	– Неге?!

	– Өйткені Бүкіл әлемдік ғылыми кеңес әр әлем даму дәрежесіне қарай өз бетінше өркендеуі қажет деп – санайды. Оған сырттан ешбір әсер болмауы керек. Біздің ғылым сендер жайлы өте көп біледі, себебі ежелден зерттеп келеді. Сондықтан сендерді өздеріңнен де артық түсінетінімізге таңдануға болмайды. Сіздің әлем, мұндағы жанды тіршілік біздің көз алдымызда дамыған.

	– Сонда екеуміздің бұл кездесуіміз екі әлемнің қарым-қатынасының алғашқы қадамы ма?

	– Жоқ. Адамзат пайда болғаннан бері біздің тарапымыздан мұндай байланыс жасауға талаптанғандар көп болды. Бірақ ондайлар қатаң жазаланып келеді. Дазея деп аталатын менің әлемімнің қасиетті қағидасы – әр әлемнің өзіндік даму еркіндігін бұзбау. Әлгідей сәтсіз әрекеттер де сендерде «жын-шайтан» жайлы қате, шытырман аңыздардың тууына себеп болған. Дегенмен соңғы кезде біз сендерді қалт жібермей бақылап отырмыз, өйткені адамзат аса қауіпті, апатты қару жасаудың құпиясын ашты. Әзірше сендер оны ойыншық көріп жүрсіңдер. Жойқын қарудың Бүкіл әлемдік қатері хақында ойлап жатқандар тым аз. Ол бізге де зияны тигізбей қоймайды...

	Мұрат Эфстің сөзін демін ішіне тартып, бар ынтасымен тыңдады.

	– Мен саған бір ғылыми құпияның сырын ашпақпын. Әрине, ғылыми құпияларды сақтау орталығы сезiп қалса, маған кешірім жоқ. Жер бетінде біздің екі әлемнен басқа үшінші бір әлем бар. Онда саналы тіршілік енді ғана туып келеді. Ал радиациялық соғыс осы қатар Әлемдердің бәрі үшін апатты. Тіпті ол аман қалған биологиялық түрлерді мутациялық өзгеріске ұшыратып, радиациялық тепе-теңдікті бұзады. Ал Галактикада тіршiлiк ошақтары онсыз да аз емес пе? Міне, сондықтан да саған жасырын келіп отырмын. Отандастарым мұны әзірше сезген жоқ, менің келешек таңдап алған мамандығым – психолог. Осыған байланысты маған сені жеке зерттеуге рұқсат берілген. Зерттеу қорытындысы бойынша сенің жасыңдағы ұрпақтың мінез-құлқы, ой-мақсаты жөнінде ұстаздарым арнаулы ғылыми есеп жазуды тапсырған.

	– Сонда мен өз замандастарымның ең лайықты өкілі болғаным ғой?

	– Белгілі дәрежеде.

	– Мен – даму дәрежесі төмен әлемнің қарапайым өкілі саған қандай жәрдем бере аламын? Оған менің шамам жете ме?

	– Сөзсіз көмектесе аласың. Әйтпесе сені таңдап алмас та едім. Адамдар өз қабілетін жете білмейді. Әрі оны бағаламайды. Ал бізде басқаның бәрі болғанда сол мүмкіндік жоқ. Тағы бір сұрақ – күтпеген қиындықтар кездесе қалса қорықпаймысың?

	– Егер бұл іс өзге адамдарға зиянды болмаса...

	– О не дегенің. Саған бөтен пиғылмен келмес те едім. Менің сөзіме сенемісің?

	– Сенем.

	– Ендеше, турасына көшейік. Бұл ізгілік, ниеттегі іс болғанымен әрқайсымыз өз әлеміміз алдында жауап беруіміз мүмкін.

	Мұрат түнгі қонаққа тағы да күдіктене қарады. Бірақ оның жүзінен бөтен ойдың ізі де байқалар емес.

	– Жарайды, мен ештеңеден де қорықпауға ант етемін.

	– Дегенмен, Мұрат, әлі де ойлан.

	– Егер айтып тұрғаның адамдар үшін пайдалы, ізгілікті іс болса несіне жалтақтай бересің?

	– Мұрат, сен бүгінше мықтап ойлан, бәрін қайта сарапқа сал. Ертең тура осы уақытта тағы келем. Есіңде болсын екеуміздің бұл ісіміз аса құпия, әрі қауіпті.

	– Тағы да жұмбақ па?

	– Жарайды, өздеріңде «Ештен кеш жақсы» деген сөз бар емес пе. Бәрін ертең айтамын.

	Эфс орнынан лып етіп тұрып, күміс көпір арқылы шардың ішіне еніп кетті. Қоштасар сәтте қол бұлғағанын анық көрді. Сонан соң сары шар қалай келсе, солай дыбыссыз сырғып, түн қойнына сүңги жөнелді. Мұрат жаңағы көргенінің бәрі өңінде болғанына сенбегендей, біраз уақыт ашық терезеден түн түнегіне үңіле аңырып қалды. Осының бәрі балаға ғажайып ертегі тәрізді. Бір жағынан түнгі қонақ ұшығын шығарып кеткен құпия оны қызықтыра берді...

	– Ертеңіне Мұрат мең-зең болып жүрді. Тіпті өзіне айтылған сөзді де естімей, әлденеше рет аңырып қалғанын аңғармады. Түнгі оқиғаны түсім бе деп те ойлайды, бірақ ап-айқын көрініс, сөйлескен сөздері көкейінде сайрап тұр. Бала тағы да кешті асыға күтті.

	Міне, түн де болды. Уәделі уақытта Эфс келді. Мұрат оның дәлдігіне таң қалады. Қашан да тура сағат бір жарымда терезе алдынан сары шар көрінеді.

	– Мұрат сен өзіңнің неге қабілетті екеніңді білемісің, – деп сөйлей кірді ол.

	– Шамамен ғана, – деді бұл.

	– Жоқ, білмейсің. Адамдар, соның бірі өзіңсің, көп нәрсені өзгерте алады. Өйткені оларда телекинез, телепатия қабілеті бар. Сендер тек бір ғана ойдың күшімен қашықтықтағы ауыр заттарды орнынан қозғай аласыңдар.

	– Қалайша?!

	– Әуелі мені тыңдап ал, сауалыңды кейін қоярсың? Әлгі айтылғанға қоса сендер сол ойдың күшімен сырт – бейнелеріңді өзгерте аласыңдар. Қаласаңдар тасқа, ағашқа айналасыңдар.

	– Сонда қанша уақытқа?

	– Әрқалай. Ол адамның жеке ерекшеліктеріне байланысты. Кейбіреулер оған қабілетті, ал кейбіреулерде әлгі қасиет мүлде жоқ. Әрине, алдымен арнаулы жаттығу жасау қажет. Біздің Дазеяда адамдардың осы қасиеті зерттелуде. Мен де саған біраз нәрсе үйретем. Сонан соң екеуміз кейбір қаскөйлердің арам ойының күлін көкке ұшырамыз.

	– Ендеше, мен өзіңмен біргемін, Эфс.

	Мұрат бұл сөздерді қуана айтқанда даусының қатты шығып кеткенін байқаған жоқ. Сонан соң өзі сасқалақтап аузын баса қойды.

	– Сенің осындай тәуекелге баратыныңды білгем. Тек мұның ақыры екеуміз үшін де қауіпті екенін есіңде ұста. Қорықпаймысың?

	– Жоқ.

	– Ендеше, менің кемеме отырасың. Оны кеңістікті алмастырғыш аппарат деп те атайды. Бұл жайлы кейін кеңірек айтып беремін. Қысқасы кеме бізді жердегі қатар үш Әлемге алып барады. Осы үш әлем үшін уақыт өлшемі, күн, басқа да кейбір құбылыстар ортақ. Олар туралы да әңгіме кейін...

	Мұрат Эфске ілесіп шарға енді. Ол сыртынан ойыншық тәрізді шағын көрінгенмен, іші кең екен. Қатар тұрған ыңғайлы орындықтар, түрлі аспаптар баланың назарын бірден аударды.

	Эфс әлдебір түймені басып еді, кеме орнынан сырғи жөнелді. Беймәлім әлемге сапардың басталғанын сезген Мұраттың жүрегі аттай тулап ынтыға түсті. Кенет шардың бір жақ қабырғасын аймалап жатқан жалын тілдері көрінді. Бір сәт қып-қызыл от кемені орап алып, жұтып жібергелі тұрған ертегінің аждаһасындай елестеді. Мұраттың тұла бойы мұздап, төбе құйқасы шымырлап кетті.

	– Қазір біз өлшемдік шектен өтіп келеміз, – деді Эфс жайбарақат күйде.

	Осы сәт Мұрат есінен танып қалғандай болды. Өзіне-өзі келгенде ол ғажап көрініске қайран қалды. Айнала құлпырған бау-бақша, түбіндегі әр тасы жаудырай көрінген мөлдір өзен, көк ніл аспанға тамсанып қарай бергісі келеді.

	– Бұл біздің Әлем, – деді Эфс мақтанышпен.

	– Қандай ғажап! – Мұрат айналасынан көз ала алар емес,

	– Таңданатын түгі жоқ. Әр Әлем өзінің даму жолында бірте-бірте ең биік сатысына жетеді. Енді біз үшінші Әлемге өтеміз.

	Тағы да кеме лапылдаған қызыл жалынның ішінде қалды. Алайда от мұхиттың ішінде келе жатса да, бұлар отырған жерге ыстық табы білінбейді. Мұрат дазеялықтардың кемесі әлі бұларға беймәлім жоғары температураға аса төзімді материалдан жасалғанын сезіп отыр. Өзі іштей Эфстің артықшылығын мойындап та қалды. Бір кезде от қоршаудың тұтқынынан да босады. Енді Мұрат жан баспаған тұмса табиғатты көрді. «Ерте дүние тарихындағыдай» мүлгіген орман, тағы таулардың тылсым тыныштығын өздері ғана бұзып келеді.

	– Мынау да кәдімгі өзіміз тұратын жер ме?

	– Әрине. Мен сені мұнда келешек жоспарымызды ақылдасу үшін алып келдім. Маған бұл жерге келуге болмайды. Алайда екеуміздің құпия әңгімеміз үшін осыдан қолайлысы жоқ. Үшінші әлемге әредікте біздің кемелер соғып кетеді. Ал оның өз тұрғындары әлі тағылық дәуірінде өмір сүруде.

	Екі бала кемеден түсіп, шағын алаңқайдағы қой тастың үстіне отырды. Әлдебір бейтаныс шөптердің жұпар иісі танауларын қытықтап, екеуі де елтіп қалыпты. Оған құстардың әсем әні қосылған да көңілдері тіпті масайрай түсті. Осы бір хал бұларды кішкене күндерінде ұмыт болған іңкәр сезімдерге қайта жетеледі...

	Кешікпей балалар өздеріне уақытша тұратын күрке тұрғызуға кірісті. Мұрат қолындағы орағын құлаштай сермеп, бұтақтарды қиған сайын маңайдағы ұйыған тыныштық дар-дар айрылады. Мынау тылсым әлемге жан бітіргеніне масаттанған бала одан әрі құлшына қимылдайды. Аздан соң Мұраттың қары салдырап, шаршап қалды. Ал Эфс төзімді болып шықты. Оның әлемінде дене еңбегіне жасынан үйретеді екен. Өйткені олар саналы тіршілік табиғаттан алшақтаса өзінің өмірге бейімдігін жояды дегенді қағида тұтатын көрінеді.

	Эфс Мұратқа дене тәрбиесімен қатар ерік күшін шыңдай түсуді үйрете бастады. Адам ерік күшін бір мақсатқа жұмылдыра білсе, оның қолынан келмейтін іс жоқ екен. Тіпті ол жан шыдамас ыстық пен суыққа төзе алатын болып шықты. Эфстің жаттықтыруымен Мұрат аз күнде талай ғажаптар істейтін болды. Өз бойында бұрын момақан бұғып жатқан жасырын қабілеттің көзі ашылған сайын баланың ойына бір сұрақ орала берді.

	– Эфс, – деді Мұрат бірде, – алыста тұрып, адамға әсер етуге бола ма? Мысалы оның ойын, пиғылын өзгертуге қабілетім жете ме?

	– Әрине. Кейбіреулер әлі қаскөй ниеттен арылмай тұрғанда бұл қабілетіңді көрсететін сәт те сөзсіз келеді. Ол үшін өз жүрегің кіршіксіз таза, ниетің ақ болуы шарт.

	Мұрат Эфстің және оның отандастарының адамдарға ғана тән осынау қасиетке зәру екенін сезді. Сезді де адамдардың ұлы мүмкіндігіне шексіз қуанды. Егер адамзат өз бойындағы осы құпия күштің көзін ашса, бәрін істей алмақ. Сонда олар өзінің ұлылығын сезінбек, ал ұлылығын сезінген жан бойындағы бар осалдықтан арылады. Ұлылық пен мәңгілік – егіз ұғым. Ендеше, Эфс екеуміздің мұнымыз мәңгілікке жасалған алғашқы қадам. Бала осыны ұқты. Оның кіп-кішкене жүрегі шалқар қуаныштан аптығып, аттай тулады.

	– Мен сені үстірттеу болса да біршама үйреттім, – деді бір күні Эфс. – Енді адамзат әлеміне саяхат жасап көреміз. Сонан соң оқуды әрі жалғастырамыз. Тек есіңде мықтап ұста: бойыңдағы бар қабілетіңнің кілті – көңіліңнің пәктігі мен жүрегіңнің ақтығында. Онсыз екеуміз де құримыз. Сенің жасырын күшің солардан нәр алады!

	– Жарайды. Мен әзірмін, сонда не істейміз?

	– Алдымен соғысқұмар қаскөйлердің қолындағы апатты қарулар сақталған қоймаларды құртамыз. Кейінгісін тағы ақылдасамыз.

	***

	...Айнала өркеш-өркеш құм, әбден шаршап-шалдыққан екі геолог есілген құмнан аяқтарын әзер алып, қонaлқы шатырларына тақағанда сонадай жерде қонып тұрған сары шарды көрді. Екеуі де сескеніп қалды. Алайда, әуестік жеңіп, айдалада жарқырап тұрған жұмбақ шарға біртіндеп жақындай түсті. Кенет олар әлгіден екі адамның шыққанын көрді.



	– Мүмкін, космос келімсектері шығар, – деді жас геолог сыбырлап.

	– Мүмкін, – деді егде тартқан серігі.

	Геологтар бұғып жатып әлгілердің бірінің қолын алға қарай әнтек созғанын көрді. Сол сәтте-ақ алыстағы құм белдердің арасынан жан түршігерлік жарылыс үні естілді. Аспанға шапшыған жанар тау күндізгі ми қайнатар ыстықтан енді ғана тыныш таба бастаған бейжай құмдарды жарқыратып жіберді. Қатты қорыққан геологтар бастарын қайта көтергенде бұрынғының жанына тағы бір үлкендеу шар келіп қалғанын байқады, одан түскендер қарбалас қимылдап, жарылыс жасаған екеуді өз шарларына отырғызып алды. Қас қағым сәтте екі шар да гүрілдеген оқыс үн шығарып көтеріліп кетті.

	Геологтар көздерін уқалап, іңір қараңғысы түсіп келе жатқан аспанға ұзақ қарады. Олар әлгінің бәрін елес шығар деп ойлады. Алайда сонау құм белдерінің арасынан атылған жанар тау шапағы әлі өшпеген еді...

	...Дазеялықтардың күзетші кемесі екі баланы тура ғылыми құпиялар орталығының үйіне алып келді. Оларды үлкен күмбез сарайға кіргізіп жіберді. Мұрат жан-жағына үрейлене қарай бастап еді, Эфс «Қорықпа» – дегендей оның қолын қысып қойды.

	Осы кезде сарайдың қабырғалары жарқырап кетті. Үлкен-үлкен экрандардан адамдардың жүздері көрінді.

	– Ғылыми құпиялар орталығының мүшелері толық жиналды, – деп хабарлады бір әйел. – Бүгін екі баланың қылмысты істері қаралады. Олар өз бетімен Әлем ісіне араласып, тарихи даму заңдылығын бұзуға әрекет еткен. Қандай сұрақ болады?

	Жиналғандар тым-тырыс. Сәлден соң тыныштықты жас ғалымдардың бірі бұзып, сұрақ қойды:

	– Біздің азамат өкілін жазалауға хақымыз бар ма? Ол дазеялық емес қой.

	– Оған хақымыз жоқ, – деді шоқша сақалды егде ғалым. – Бірақ ол көп нәрсені үйренген. Сондықтан екеуіне бірдей жаза қолданылсын.

	Жиналғандар дуылдасып кетті. Кейбірі жас ғалымды, кейбірі шоқша сақалды қостап жатыр. Олардың сөзін ұғып жатқан Мұрат жоқ. Бір кезде бәрі өзара келіскендей болды. Шоқша сақал Эфс екеуін жетелеп самсаған қызылды-жасылды шамдары бар түсініксіз аппараттың шыны қорабына енгізіп жіберді. Мұраттың басы айналып, маңайы дөңгеленіп кетті. Кенет бар білгенін ұмыта бастады, тіпті әлгінде болған оқиғаны есіне түсіре алар емес. Жанындағы Эфсті де танымайтын болып шықты. Ол бұған әлдене деп қол бұлғайды. Сонан соң қатты ұйқысы келді. Мұнан арғысын білмейді...

	***

	...Мұрат ояна келгенде жанында жылап отырған әжесін көрді.

	– Жарығым-ау, тірімісің? Қайда болдың қарағым?

	Мұрат әлденелерді есіне түсіргісі келіп еді, шамасы жетпеді. Ол өзін ұзақ аурудан тұрғандай селсоқ әлсіз сезінді. Бәрінен бұрын қаладағы өз үйінен елге әжесіне – қалай, қашан келгеніне қайран. Бір кезде манаурап тағы ұйықтап кетті.

	Кейін жұрттың айтуынша, Мұрат каникул кезінде әжесіне келіпті-міс. Сонан соң ауылдан ұзап Нарын құмына шығып, адасып кетіпті. Әбден қалжырап, шөлдеп, талықсып жатқанда мал қарап жүрген түйеші Сәрсен шал тауып алғанға ұқсайды.

	Жұрт тағы айтады: «Құмда жалғыз жүргенде қатты қорқып, балаға аздап шалық тиіпті», – деп. Енді тағдыр оңдап беті бері қарап келеді екен.

	Мұраттың өзі ештеңенің байыбына бара алмады Біреу ойындағының бәрін магнитофон лентасындағыдай өшіріп тастаған тәрізді. Басы бос гуілге ғана толы. Кенет Мұрат стол үстіндегі бір бет қағазға бар ынтасымен қадалып қалды. Ерік күшін жинақтауға тырысқаны сондай миы шыңылдап кетті. Бір бет қағаз қалқи көтерілгенде барып оның есіне бұлыңғыр елестер түскендей. Амал не, қағаз мұның айтқанын екі етпей өзіне ұшып келудің орнына жолда еденге жалп етті. Мүмкін, оны ашық тұрған терезеден соққан жел ұшырып түсірген шығар.

	Әлгі сәтсіздігіне күйінген Мұрат енді жанында жатқан газетті алып, самарқау көз жүгірте бастады. Кенет... Міне, қызық! Ол газеттен мына жолдарды оқыды:

	«Ассошиэйтед-пресс» агенттігінің хабарына қарағанда АҚШ-тың Невада штатындағы бір әскери қалашық беймәлім жарылыстан құрып кеткен. Бұл Пентагонның ең ірі ядролық базасының бірі еді. Жарылыс себебі әлі анықталған жоқ».

	Қуаң тартқан жүзіне лып етіп қан жүгірген Мұрат, атып тұрып, терезеге келді. Сонан соң бетке тиер қылтанағы жоқ өркеш-өркеш құм жоталарына телміре ұзақ қарады. Тап осындай көріністі тағы бір жерден көргендей. Өркеш-өркеш құмдар... Есіне түсіре алмады. Әлгі газеттегі жолдарды қайтадан ойша оқып шықты.

	– Олар, қаскөйлер ақ ниетті адамдарды қайдан жеңсін, – деді күбірлеп.

	– Адамдар ұлылық иесі, ал ұлылар әділдік, адалдық жағында. Осыны да бір жерден естігендей...

	Мәңгілікке қол созған баланың айдарын қырдың кешкі самалы еркелете сипап өтті.





ЕМТИХАН


	Мына планета оның жалғыз ғана құтқарушысы. Егер бұл кездеспесе Арынның кемесі ғарыштың беймәлім қиыр шетіне қаңғып кетер еді. Бұрын ешкім білмейтін, жұлдыздар картасына мүлде түспеген планетаны өзі ғана ашып отыр. «Өмір бойы армандағанымды көзім жұмылар сәтте таптым-ау», – деп күйінді Арын. «Н-Р 300» жұлдызының жалғыз планетасы бар екенінен жер өкілдері бейхабар еді.

	Отын әбден таусылған. Сондықтан Арын кемені планета орбитасына шығарып, қонатын ыңғайлы жер іздей бастады. Міне, ол бар күшін салып, тұтқаны өзіне қарай тартты. Кеменің барлық негізгі тораптары істен шыққан соң қолмен басқарып келе жатқан. Ғарыш кемесі күні бұрын таңдаған тегіс тастақ алаңға қарай құлдилап келеді. Ұзақ уақыт жалғыз өзі ұшып әбден қалжыраған Арынның саусақтары басқару тұтқасына жармасып, қарысып қалған.

	...Арын мен оның екі серігі жаңа ғарыш кемелерін жасайтын орталықтың сынақшы-астронавтары болатын. Олардың осы жолы сынап жүрген «Көкжиек» кемесі барлық сынақ программасын толық орындап, жерге бет алған-ды. Амал қанша, ойламаған жерден қара оқпанға тап болып, құрып кете жаздады. Кеме қара оқпанның аждаһадай жұтып жіберетін жойқын тартылыс күшімен арпалысып, әрең құтылды. Алайда осы арпалыста Арынның екі серігі бірдей қаза тапты. Кеменің тораптары бүлініп, роботтар түгел істен шықты.

	Бірнеше сағаттан кейін есін жиған Арын кеменің белгісіз бағытқа лағып бара жатқанын көрді. Қайда баратынын өзі де білмейді. Бағытты көрсететін бірде-бір құрал сау емес. Сонсоң жігіт отынның бітуге тақау екенін көрді. Енді неде болса ақырын күтуді ұйғарып, олай-бұлай бұлтақтап келе жатқан кемені тура бір бағытқа салды.

	Соңғы оқиғаның қалай болғанын еске түсірмек еді, онысынан түк шықпады. Бар болғаны қара оқпанға жетіп қалған кемені жан ұшыра кілт бұрғанын біледі. Арғы жағы астан-кестен. Екі серігінің ажал алдындағы ышқынған қорқынышты үндері келді құлағына. Тағы да талықсып, есінен танып кетті.

	Енді бір есін жиғанда отыннан бар болғаны бірнеше грамм қалғанын көрді. Кеме галактиканың шетіне тақап қалыпты. Жұлдыз картасында «H-P 300» деп белгіленген ең шеткі жұлдыз жақындап келеді. Кенет! Иә, кенет «Н-Р 300» жұлдызының бұрын беймәлім жалғыз планетасы көзіне оттай басылды. Тағдыр бұған ғарыштың қиян бір шетінде өлуді жазбаған екен. Екі серігін алған ажал тырнағынан тағы да құтылмақ па? Әй, қайдам, тіршіліксіз планета бұған пана бола алар ма...

	...Арын басын көтеріп, айналасына қарады. Кеменің бақылау экранынан тастақ жер, әредікте сирек өскен бұталар көрінеді. Өзінің бас-аяғы аман тәрізді. «Қырық күн қырғын болса да ажалды өледі» деген рас-ау. Жігіт өз-өзінен күбірлеп отыр. Арын сыртқа шығу қажет екенін біледі. Ал бұл планетаның ауасы адамның демалуына жарамды ма? Планетада өсімдіктің болуы, оның түсінің жасылдығы мұнда ауаның бар екенін, фотосинтез құбылысының жүзеге асатынын көрсеткендей. Ауаны зерттеп көретін аспаптардың бәрі істен шыққан. Тіпті сол әурешіліктің қажеті қанша. Кеме бәрібір енді пайдалануға жарамсыз болып қирады. Ендеше, қайда да бір өлім. Тәуекел Арын скафандрын шешіп лақтырып тастады. Кеменің жоғарғы есігін ашпақ болып еді, ол қарысып қалыпты. Бұзып ашуға тура келді. Міне, жігіт есікті бар күшімен серпіп қалды. Ішке лап қойған таза ауа Арынның тұла бойын шымырлатып, мас қалғандай. Жалма-жан сыртқа шықты.



	Тәлтіректеп оншақты қадам аттап барып тастың үстіне отырды. Осылайша қанша отырғанын білмейді. Соңғы кезде бастан кешкендері сапырылысып, ойын жинақтай алар емес.

	Бір кезде орнынан шұбалаңдай тұрып қол созым жердегі сиректеу орманға қарай бет алды. Ағаштары аласа, тырбық келеді екен. Кейбірінің жемістері бар. Аяғының асты ұйыса өскен көк майса шөп. Осылай жан-жағына аңырып тұрып, ол артындағы сыбдырды естімеді. Жігіттің санасында осы планетаға аяқ басқаннан-ақ әлдебір беймәлім қауіп оянса да, ұзақ та қиын сапарда әбден шаршаған ол сақтықты естен шығарып алған.

	Көзді ашып-жұмғанша қол-аяғын байлап, жерге алып ұрғанда барып Арын қолға түскенін білді. Алайда өзін тұтқындағандардың түріне көзі түскенде ол қорқынышын ұмытып, тіпті қайран қалды. О, ғажап! Аумаған ертегінің жалғыз көзді диюлары. Үшеуінің де маңдайының ортасында жалғыз көзі бар. Жалаңаш денелерін жыланның терісіндей жылтыр қабыршақ басқан. Әлгілер өздерінше бірдеңе айтты да, диюлардың бірі мұны иығына салып алып жүре берді.

	Үш дию өзара сөйлесіп, бірінің артынан бірі тізіліп келеді. Жігіт ортадағысының арқасында, осылай ұзақ жүрді. Ақыры бір тас қоршауға жетті. Тастан қалай болса солай салынған үй ме, әлде үңгірлер ме, түсініп болар емес, «Өздерінше қалалары шығар», – деп ойлады.



	Мұны үлкен алаңға алып келді. Алаңның төрінде тастан жасалған биік орындық тұр. Ертегілерде айтылатын тақ деген осы ма екен? Кенет миды шағатын даңғұр-дұңғыр дабыл қағылды. Бірнеше дию жүгіре басып, қызылды-жасылды салтанатты шатырды көтеріп әкелді. Одан адам, иә, кәдімгі жер адамы шықты. Ол кердеңдей басып барып, тағына отырды да, кеудесін тіктеді. Сол-ақ екен алаңда тұрған диюлар тайлы-таяғы қалмай етпеттерінен жата кетіп, маңдайларын жерге тигізіп, тағзым ете бастады. Тізесін бүкпей сорайып тұрған жалғыз Арын ғана.

	– Сен кімсің, қайдан келдің? – деді тақта отырған өктем үнмен.

	– Мен адаммын, жерден келдім.

	– Ендеше, сен менің жанымда қаласың. Мына мен сияқты билікке ие боласың.

	– Өздерің кімсіңдер?

	– Біздің де арғы тегіміз бұдан мыңдаған жылдар – бұрын жерден ұшып шыққан. Бірақ жолда олардың кемелері апатқа ұшырап, содан аман қалғандары осында кеп қонған. Әлгі апаттың әсерінен кейін адамдар сәуле ауруына шалдыққан, тіпті түрлер өзгерісіке ұшырап, азғындап кеткен. Мынау жалғыз көздер соның салдары. Мен сияқты текті адамдар сирек туады мұнда. Сондықтан мыналарды билеу, ата-бабаның салтын, тілін сақтау біздердің пешенемізге жазылған.

	– Ал сенің жерге қайта оралғың келмей ме? – деді Арын.

	– Жерді қайтем? Қой аузынан шөп алмас мыналарды билеп отыра бермеймін бе? Ата-бабаларым жерден бекер қашпаған шығар. Сонымен өзің қалатын болдың ба осында?

	– Жоқ. Егер кемемді жөндей алсам туған жеріме қайта ораламын.

	– Менің бір шартымды орындасаң кемеңді жөндеу қиын емес.

	– Қандай шарт? Қолымнан келсе...

	– Келгенде қандай! Онша қиын іс емес.

	Тақта отырған қолымен біреулерге белгі берді. Еңгезердей екі дию көздері байланған үш адамды алып келді. Оларды тақ алдында тұрған сандық тастың жанына шөкелете отырғызып, бастарын соның үстіне салдырды.

	– Бері кел, – деді диюлар патшасы күндей күркіреп. – Мынау үш қылмыскердің басын өз қолыңмен аласың. Сонан кейін қайда барам десең де жолың ашық

	– Олардың қылмысы қандай? – деді Арын тақта отырғанға.

	– Бұл үшеуі жерге ұшып бару үшін кеме жасамақ болған. Біздегі ең ауыр қылмыс – осы.

	– Ендеше, менің кемемді жөндеуге көмектеспек болғаның қалай?

	– Сенің жөнің басқа. Келген жағыңа тезірек кеткенің керек маған. Ал мен өз қарамағымдағыларды уысымнан шығармаймын.

	– Қателесесің! Адамның ақыл-ойын ешбір әмірші торға қамай алған жоқ. Ғарыш кемесін бұлар жасап үлгере алмаса ертең оны басқалар жалғастырады.

	– Немене? – Диюлар патшасы жігіттің соңғы сөзін түсінбей қалған сыңайлы. – Уақыт өтіп барады, жер адамы, жой мыналардың көзін! Сосын кемеңді жөндетіп берем. Ертең-ақ жеріңе ораласың. Бұл үшеуін өлтіру өзіміздің қолымыздан да келеді, бірақ маған үкімді сенің қолыңмен орындау керек. Соны көзімен көргенде ғана мына маубастар жерге ұшып барамыз деген райларынан қайтады. Сөйтіп, жер адамдарынан ешқашан рақым күтпейтін болады.

	Арын диюлар патшасының зымиян ойын енді түсінді. Содан соң оны да, оған кіріптар болып, айтқанына көніп, айдағанына жүрген мынау адамсымақтарды да жан-тәнімен жек көріп, жиреніп кетті.

	– Жоқ! – деді Арын қыран құстай саңқ етіп, – адамзаттың азғындары алға басудың орнына кері кеткен екен. Ендеше, ондайларға ғарышта орын жоқ! Осыны айтты да жігіт төс қалтасынан кішкене темір қорап алды.

	Патша да, оның айналасындағылар да «енді не болар екен?» дегендей таңдана қарап қалыпты. Арын қорапты асықпай ашты. Оның ішінде сары, қызыл және жасыл түсті кішкене шарлар жатыр еді. Олардың әрқайсысының қасиетін бұл жақсы біледі. Жасылы бүкіл қоршаған ортаны уландырса, сарысы тіршілік иелерінің бәрін есінен тандырады. Қызылы...

	Сәл ойланып тұрып Арын қызыл шарды қолына алды да оның әлдебір тетігін басып қалды. Жан түршігерлік жарылыс құлақты тұндырып, айнала көрдей қараңғылық құшағына енді.

	Планета мыңдаған ұсақ түйіршікке айналып, ғарыш тұңғиығына шашырап кетті...

	***

	—Жоқ, бұл жігіт емтиханнан өте алмады, – деді ғарышкерлер даярлайтын орталықтың сынақ комиссиясының председателі Таубай Сардаров. Гипноздық әсердің нәтижелерін көрсететін аппараттан түңілгендей бұрылып кетті. Жаңа ғана емтихан тапсырушы кезекті ғарышкердің барлық ойын нақтылы болмыс күйінде көрсетіп тұрған экран бетінде шимай-шатпақ түсініксіз сызықтар қаптап кетті.

	– Неге?! – Ассистент Әсияның аялы бота көздерінде таңдану нышаны бар еді.

	– Ғарышкер ақылды, жігерлі де батыл болумен қатар ең алдымен ізгі жүректі, ұстамды жан болуы керек. Бұл әсіресе өзге саналы тіршілік иелерімен кездескенде таптырмайтын қасиет, өйткені біз саналас ағайындарымыздың қандай болатынын күні бұрын білмейміз ғой. Ендеше, кез келген күтпеген жағдайға әзір болған жөн. Ал мынау жас жігіт тұтас бір планетаның тағдырын қас қағымда шешіп, күлін көкке ұшырды. Бір адамның зұлымдығы үшін тұтас халықты қатыгездікпен жазалады. Жоқ-жоқ! Оны біздің күн жүйесінен бір адым да аттатуға болмайды.

	Таубай Сардаров не айтса да кесіп айтатын бірбеткей жан еді. Оның өзі өмір бойы ғарыштың түкпір-түкпірін шарлаған. Сондықтан комиссия председателінің әлгі сөзі соңғы үкім екенін Әсия біліп отыр. Әйтсе де батылсыздау сауал қойды:

	– Жаңағы жігіт өзге саналы тіршілік иелерімен кездесуге мүлде әзір емес пе?

	– Сөз жоқ, әзір емес! Жә, бүгінге осы да жетер, қайта бер,

	Әсия бүгін үйіне жаяу қайтты. Әлгі бір Арын деген жігіттің түрі көз алдында тұрып алды. Оны іштей аяп та келеді. Сынақтан өтпей қалғандағы қатты дағдарған қалпын ұмыта алар емес. Таубай Сардаров ағай да тым қатал-ау...

	Амал қанша, емтиханның аты емтихан!





АЛЫПТЫҢ АМАНАТЫ


	Күн батып барады. Іңір қараңғылығы айналаны албастыдай басар сәт те жақын. Тұлпардың қорқырай ышқынғаны келеді құлағыма. Бұл оның ақтық тынысы, менің де соңғы демім жақын. Жарық дүниемен қоштасқың келмейді. Қимайсың жарық дүниені! Амал қанша, өмірдің басы болған соң ақыры да бар. Мен мұны шыр етіп жерге түскенде-ақ сезгем.

	...Есімде, киіз үйдің іші ала көлеңке. Ашып тастаған керегенің тор көздерінен самал еседі. Сол самал әлдеқайдан бір сүйкімді иіс әкеледі. Жусанның иісі екенін кейін білдім.. Жанымда ып-ыстық терге малшынып, дүниедегі ең жақын адамым – анам жатыр. Анамның бауырынан шыққан сүт иісі мен жусанның иісі араласып кетті. Сол иіс қазір де тұла бойымды елжіретіп барады...

	***

	Мен өз тұрғыластарыма қарағанда ерекше тез өсіппін. Бұл маған табиғат берген ерекше сый болғасын ба, оған масаттанып көргем жоқ. Туғаныма үш күн болғанда жүріп кеттім. Ал бір жетіден кейін сөйлей бастадым.

	Міне, осындай күндердің бірінде біздің үйге қолында асатаяғы бар ақ сақалды қария келді. Мен үйде жалғыз едім.

	Ол мені өзінің жанына төселген тайтеріге отырғызып, таңғажайып әлемдер жайында қызықты әңгімелер айта бастады. Әңгімеміз көбіне қоршаған орта, адамдар, жан-жануарлар туралы болды. Кейде қария маған түрлі сауалдар қояды. Менің жауабымды тыңдап отырып, бір сәт оның кәрі жанарлары ұшқындап, балаша қиялға берілсе, бірде тұнжырап, үнсіз ұзақ отырып қалады.

	Осы қария маған бірден ұнады. Оның есімі – Данышпан. Адамдар оған мұндай есімді бекер қоймаған да шығар.

	Екеуміз осылай алаңсыз әңгімелесіп отырғанда үйге әкем, оған ілесіп, именшіктей басып шешем кірді. Екеуі де қарияға тізелерін бүгіп тағзым етті. Көздерінде әлдебір үрей, жалыныш бар.

	– Сендердің бұл балаларың адамның сырттаны болады. Мұндайлар мың жылда бір туады, – деді қария қарлығыңқы үнмен, Атын Алып қойыңдар!

	– Ақылыңды айтшы, данышпан ата, бұл баланы қайтеміз, күн санап емес сағат санап өседі? Жұрт мұны: «Жын-шайтаннан туған, басымызға бақытсыздық әкеледі», – деп араларынан аластамақ.

	Әкем осыны айтып, еңкілдеп жылаған күйі қарияның мәсісін сүйе берді.

	– Адамзат шіркін әлі қараңғы ғой. Бірақ солардың әрқайсысы осындай ғажайып балам болса деп күні-түні тілеп жүрген жоқ па. Амал қанша, табиғат мұндай баланы жұрттың бәріне бере алмайды.

	Данышпан ата мені бүкіл ауыл-аймаққа «ғажайып-бала» деп жариялады. Бақыттан есі шыққан бейшара әкем ұлан-асыр той жасады. Сол тойда балуан күрес, көкпар мен бәйге сияқты қызық та болды. Бәйгеге мені де қоспақ болған әкем таңдап жүріп, белі мықты деген шұбар айғырды көлденең тартты. Мен оны көргеннен-ақ аяп кеттім. «Мінбеймін! Мінбеймін, әке!» – деп байбалам салдым. Қуаныштың буына піскен әкем оған қарасын ба, қошаметші тобымен қолтығымнан көтеріп, ат арқасына дiк еткізді. Қаупім айнымай келді. Шұбар айғыр екі-үш аттап барып, шатқаяқтап құлады. Салмағыма шыдамай жануардың бел омыртқасы үзіліп кетіпті.

	– Бұл оқа емес, – деді Данышпан ата. – Адамның сырттанына аттың тұлпары керек. Алайда бүкіл елден сондай тұлпар табылар ма екен? Өйткені қыл құйрықтың сырттаны да мың жылда бір туатын...

	Осы күннен бастап әкем тағы уайымға салынды. Жалғыз баласының жаяу жүруінен асқан қорлық болар ма!

	Менің өзіме аттың бар-жоғы бірдей еді. Қалаған жеріме көзді ашып-жұмғанша жетіп баратынмын. Әрине, мұндай қасиетім бар екенін ешкімге тіс жарып айтқам жоқ. Жалғыз ғана Данышпан атама сыр ашқам. Ол кісі маңдайымнан сипады да бөтен сөз айтқан жоқ.

	Әйтеуір, мен өзімнің бойымда ерекше бір жойқын күштің, шексіз мол қабілеттің бар екенін сезетінмін. Ауыл сыртындағы ақ бас таулар мені үнемі қол бұлғап шақыратын. Бір күні соның ұшар басына шықсам деп армандадым. Адам шын жан-тәнімен армандаса оған канат та бітеді екен. Ақбас таулардың басына қалай шыққанымды өзім де білмей қалдым. Етектегі біздің ауылда шілденің шыжыған ортасы еді. Мұнда қақаған суық. «Қазір шілде ғой», – деп ойлауым мұң еді, тұла бойым жылынып сала берді. Кейде қаласам жердің шеті – көк теңіздерге де барып жүрдім.

	Маған кәдімгі ойын баласы деп қарайтын шешем де осынау құпия сырымды білмейтін.

	Күндердің бір күнінде Данышпан атамды қатты сағынғанымды сездім. Оның өзі «Егер мені іздесең Қаратауға кел», – деп еді. Шын сағынсаң жер шалғайлығы да сөз емес екен. Сағыныш мені қас қағымда Данышпан атаға алып келді.

	...Данышпан ата екеуміз бір-бірімізді көріп, мауқымызды басқан соң, әдеттегіше жайбарақат әңгімеге көштік. Мұндайда өзге дүниені мүлде ұмытып кетеміз. Кейде Данышпан ата шексіз қиялға берілетін. «Келешекте адамдардың бәрі сен сияқты сырттан болады. Әттең сол күнді көре алмаймын ғой», – дер еді өзегін әлдебір өкініш өртегендей күрсініп. Ол тағы айтар еді: «Табиғат жарықтық адамның да, жан-жануардың да сырттанын жаратқанда өз күшін байқап көргісі келеді-ау, сірә», – деп. Әйтеуір, Данышпан ата адамның, бүкіл адамзаттың келешегінен өлшеусіз үміт күткен, соның ақ тілеуін тілеген бір кейуана еді.

	Қария маған табиғаттың тылсым сырларын ашып, әр түрлі ілімді оқытатын. Айтқанын қағып алып, көңіліме тоқып алатыныма дән риза болатын.

	Бір жолы әкем ұзақ сапарға кетті. Сол сапарынан айлап жүріп түнделете оралды. Әшейінде біртоға, тұйықтау жүретін әкем бұл жолы тым көңілді.

	– Бәйбіше, – деді ол есіктен кірер-кірместен, – ұлымызға нағыз қыл құйрықтың сырттанын тауып келдім.

	Ауыл сыртындағы жылқылар жайылатын сайға қарай құстай ұштым. «Мен мұндамын. Сені іздеп келдім, достым!» Әлдекімнің өзімді осылай шақырып тұрғанын анық сездім.

	Міне, жайылып жүрген топ жылқыдан оқшау есік пен төрдей ақ боз ат қамыс құлақтарын тігіп, маған қарап тұр. Тұлпардың танауынан шашыраған oт ұшқындары көк балауса шөптің үстіне түсіп, сөніп жатқанын көріп, қайран қалдым. «Жылқының сырттаны осындай болады екен-ау», – деп ойладым. Осы түн менің өмірімдегі ең бақытты түн еді. Өйткені мен ер қанаты – тұлпарымды таптым.

	Әкем мені ерекше мақтаныш ететін. Бүкіл туыстарым, қала берді ауыл-аймақ маңдайымнан шертпейді. Әрине, көптің ішінде кеудесін қызғаныш өртеген күншілдер де кездесетін.

	Тұлпарымды Данышпан атаға көрсетуге асығып, бір күні тағы да Қаратау қайдасың деп тартып кеттім, данышпан атам балаша қуанды. «Пай-пай! Екі сырттан қосылса ел қорғаны болмас па!» – деді қуаныштан көзі жасаурап. Қарияның жанында біраз аунап-қунап, қызықты әңгімелерін тыңдамақ едім. Алайда сол түні Данышпан атам мені шырт ұйқыдан оятты.

	– Тұр, балам, – деді ол үні қалтырап, – кәрі жүрек бір жамандықты сезгендей. Құс болып ұш еліңе! Сырттаным, сырттандығыңды көрсетер күн туды. Туған топырағың қуат берсін!

	Мен құстай ұштым. Ойлау жерден орғытып, қырлау жерден қарғытып, ауылыма тез-ақ жеттім. Сұмдық! Ауылым орнында жоқ болып шықты. Өртенген үйлердің күлі, адамдардың жайрап жатқан өлiгi қарсы алды мені. «Ел басына күн туғанда қорған бола алмаған соң Алып атым өшпей ме!» – деп еңіредім мен, ойран болған ауылымның қан сасыған топырағын құшып жатып.

	...Күн ұлы сәске болғанда тұлпарыма міндім. Тықыршып тұрған жануар да тақымым тиер-тиместен ала жөнелді. Бойымда тасқындаған күш барын сездім. Мүмкін, ол кектен туған күш болар. Әйтеуір, жалғыз өзім мыңға татырдай ұмтылдым жау соңынан.

	Тал түсте алдымнан жау жасағының шұбалған көк шаңы көрінді. Осы сәт жусанның ашқылтым иісі келді мұрныма. Іңгәлап жарық дүниеге келгенде ана омыруының жұпарымен бірге жұтқан жусан иісі қуатыма қуат қосты.

	Жау қарасы тым көп екен. Алайда мен байтақ даламның өзімдей боздақтарының бас құрап жатқанына, көмекке келетініне сендім. Сонсоң «Жау мың-сан қолына сенсе, мен әділет қуған ақ жолыма сенемін», – дедім. Осылай дедім де тұлпардың басын жібердім. Туған жердің бар сұлулығын жанарыма қондырып алайын дегендей аспандағы қаз бауыр бұлттарға бір қарадым, шетсіз-шексіз сар далаға бір қарадым. Менің онсыз да кемерінен асқан кегіме кек қосылды.

	Қарсы соққан туған жердің желі бетімді аймалайды. Кекті көз жасымды сүртіп, құрғатады. Жексұрын жау менің жасығанымды көрмесін, мейманасы аспасын дей ме екен.

	– Жекпе-жек Жекпе-жек!

	Тұлпарымды шырқ үйіріп, жау қолының алдын ойқастай бердім.



	Жаудың алдыңғы сапы ұйлығып тұрып қалды. Сосын бәрі мазақтап күле бастады. Жалғыз атты бала жігіттің буырқанып бусанған, мұздай темір құрсанған дұшпан қолына қыр көрсеткеніне күлмей қайтсін. Жоқ, туған жерді бұдан әрі таптатпаймын. Өйткені мына қырқаның астында тағы да үлкен ауыл бар. Онда бір кездегі мен сияқты жаңа ғана дүниеге келген, анасының бауырында алаңсыз жатқан сәби бар. Жылатпаймын сәбиді!

	Мен тұлпарымды аспанға шапшытып, тағы айғай салдым.

	– Жекпе-жек! – Тарғылданған өз үнім өзіме жат естілді.

	Жаудың алдыңғы сапы қақ жарылып, жалаңаш денесіне көк кіреуке киген еңгезердей дәу қара шықты. Тақырлап қырылған қазан басына темір дулығасын баса киіп, қанталаған көзін сүзетін бұқадай менен айырмайды. Астындағы шудасы желкілдеген қара бурасы да аузынан ақ көбік атып, шабынып келеді. Онсыз да қысық көздері жұмылып, бет әлпеті қисайып кетіпті дəу қараның. Өзінің тілінде әлденені тістене айтады. Сөзін ұқпасам да қолындағы бес батпан күрзiсi менің ажалымды тілеп келе жатқанын айтпай ұқтым. Қаныпезер жау өлтіруден, адам қанын судай шашудан басқа не білуші еді. «Жоқ! Оп-оңай өлтіре алмассың. Менің табанымның астында өзімнің туған жерім. Сондықтан тірсегім дірілдемейді. Сен басқыншы жаусың, ендеше, сен жеңілесің, мен жеңем!» Осы ойым дәу қараға бірден әсер етті ме, ол бураның басын тартып тұрып қалды. Шеп құрып тұрған жау қолы оны аруақтандырмақ боп, қиқу салып, ұрандап жатыр.

	Мен дәу қараның осы қас қағым сәттік дағдарысын пайдаланып, алдаспанымды жарқылдатып тұра ұмтылдым. Алайда әккі жау қылышты қағып жіберді. Жау да болса жүректі жауынгер екені көрініп тұр. Тұлпардың басын кері бұрып, қайта шаптым. Ат тұяғына тапталған жусан иісін тағы сездім. Білегіме ересен күш шымырлап құйылып жатқандай. Бұл жолы кекке суарылған алмас қылыш мүлт кетпеді. Дәу қара бураның үстінен кескен теректей опырыла құлады. Аузынан ақ көбік атқан қара бура да тапырақтап маң далаға безіп кетті.

	...Жекпе-жекке жаудың он батыры шықты. Олар да топырақ жастанды. Күн екiндiге таянды. Қарымның талып, алмас қылышымның майырыла бастағанын сездім. «Байтақ даламның мың-сан қолының күшi бойыма құйылғайсың!» – деп тіледім. Шынында да, қайтадан күш бітті. Жау қолы лап қойды.

	Қып-қызыл екiндi. Жау қолы жолындағыны жалмап жұтып жіберер қызыл жалындай қаптап келеді. Мүмкін, екіндінің қызыл шапағы, мүмкін, қанталаған көзіме солай көрінген шығар, «Шыда! Шыдау керек!» Бар тілегім осы ғана. Төрт-бес қырдың астында менің туған даламның желден жүйрік, арыстаннан айбатты ер жүрек жігіттерінің жасағы жақындап қалғанын сезіп тұрмын. Оңды-солды сілтеген қылышым құныкер жауымның қылша мойнын қырқып түсіп жатыр. Онын шалсам орнына жүзі қайта пайда болады. Әттең, жалғыз жартас қанша мықты болса да заңғар таудың басынан құлаған зелзеле көшкінге төтеп бере алар ма.

	Ақтық сәт жетті білем. Оң жамбасымнан салған жаудың сүңгісі көктей өтіп тұлпардың бүйірінен қадалды да ортасынан шарт сынды. «Тұлпарым, төзе көр! Шыдай көр!» Жануар бұл ойымды жазбай түсінді. Біз тағы да арпалыса бердік. Қара саннан үзілген аяқ бұлғаңдап, кедергі болған соң ердің артқы қасына іліп алдым. Біраздан соң оның ауырғанын, тіпті оң аяғымның бар-жоғын ұмытып кеттім. Жау... Оңым да жау, солым да жау... жау... Көз алдым тұманданып барады...

	Кенет ұрандаған көп үн келді құлағыма. Таныс үн. Менің ана тілімдегі жауынгерлік ұран. «Жеттіңдер ме, бауырларым!» Бетімді ыстық жас жуғанын сездім. Тұлпардың тізесі бүгіле берді. Мен де құлап барамын.

	...Мың батпан зіл басқан кірпігімді зорға ашқанда қару ұстап қатқыл тартқан алақанымен бетімді сипап, жүзіме үңіліп отырған мұрты енді ғана тебіндеп келе жатқан жас жауынгерді көрдім. «Жау қашты. Біз жеңдік!» – деді ол маған мейірлене қарап. Тағы да туған даламда бейбіт күн нұрын төгеді. Әр үйден іңгәлаған сәби үні естіледі. Әрине, мен ол күндерді көре алмаймын. Алайда өкінішім жоқ. Елімнің бір кәдесіне жарадым. Мыңдаған жылдар өтер, менің ұрпағым сырттандар тағы дүниеге келер. Әне, солар жалғастырар өмірімді. Мүмкін, Данышпан атам айтқандай мың жылдан кейін адамның бәрі сырттан болар.

	...Күн батып барады. Іңір қараңғылығы айналаны албастыдай басар сәт те жақын. Тұлпардың қорқырай ышқынғаны келеді құлағыма. Бұл оның ақтық тынысы менің де соңғы демім жақын. Жарық дүниемен қоштасқың келмейді, қимайсың жарық дүниені! Амал қанша, өмірдің басы болған соң ақыры да бар. Мен мұны шыр етіп жерге түскенде-ақ сезгем...

	***

	...Магнитофон лентасы тағы біраз сырылдап босқа айналып тұрды да тырс етіп үзіліп кетті.

	– Мынау ертегіні қайдан жазып алғансың? Өзі бір ұзақ-сонар монолог қой. Әлде драма жазумен айналсайын деп жүрмісің? – деді профессор антрополог Әлішер Марданұлы немересі Мұқтарға. Мұқтар атасының осыдан бір сағаттай бұрын есік жақтағы орындыққа елеусіз жайғасқанын байқамап еді. Әуелі сасып қалды.

	– Ата, танымадың ба? Бұл сөйлеген өзіңнің кейіпкерің ғой, – деді Мұқтар қулана қарап.

	– Қайдағы кейіпкер? Нені айтып отырсың? Әлде қартайғанда атаңды мазақ етпекпісің?

	– Ертеде өткен оқиғаларды қалпына келтіретін электрондық аппарат жасаймын дегенде бір кездері күлгеніңіз есіңізде ме?

	– Әрине, есімде.

	– Ендеше, жаңа сөйлеген сіздің соңғы рет Қорғантөбеден тауып әкелген ертедегі адамның басы.

	– Қой, мүмкін емес.

	– Жоқ, ата, бұл шындық. Мен ашқан жаңалықтың келешегі зор екеніне еш күмәнданудың қажеті жоқ. Тарихтың талай ақтай қалған беттерін толтыруға көмектеседі бұл.

	– Кәдімгі уақыт машинасы ма сонда?

	– Солай деуге де болады.

	Еркелеп кеп кеудесіне басын қойған немересін қарт профессор айқара құшақтады. Содан соң кере қарыс маңдайынан сүйді.

	– Ата адамның сырттаны қандай болады? – деді Мұқтар.

	– Ол мына өздерің. Белгісіз батыр аңсаған, арман еткен сырттандар заманы – осы біздің заман!

	Профессордың кәрі жанарында екі түйір қуаныш жасы іркіліп тұрды...





