	Мырзагелді Кемел

	Өзіме сабақ



	Умным становится тот, кто считает ум необходимым для себя

	 Ницше





I. МƏДЕНИЕТТІҢ МƏНІ


	ХIХ ғасырдың аяғы дүрбелеңдер мен төңкерістерге толып, тобырлар дəуірінің басталуымен ерекшеленді. ХХ ғасыр басында сол тобыр алып бір елдің басқару ісіне араласты. Ғасырдың екінші бөлігінде білім нақты жеңіске жетті, сол жетілген білімнің кейбір нəтижелері өзін ойлап тапқан адамзаттың тағдырына қауіп төндіруге айналды. Ғасыр аяғы, сонымен бірге, жаһандық ақпараттың жүзеге асуын жəне «homo globalis» – «жаһандық адамды» дүниеге əкелді.

	Жаңа ХХI ғасырға аяқ бастық. Бұл дəуірде заман жаңаша дамиды, алдағы уақыт – білім мен біліктің дəуірі. Жаңа диктаторлар болмайды, ескіден қалғандары да ойына не келсе, соны жасай алмай қалады, яғни, шексіз билік болмайды. Соғыс бола қалса, ол – идеялар соғысы болады. Жалпы, адамзат дамуының түбіне жететін нəрсе – өркениеттер қақтығысы. Экономикалық тоқыраулар мен саяси катаклизмдер онымен салыстырғанда жолда қалады.

	Нағыз адамды елеусіз жүргендердің арасынан іздеген жөн. Бұрын да солай еді, қазір бұл мінез-құлық тіпті бағалы. Елеусіз болуды мінез ете алу – ұлылықтың белгісі. Нағыз еңбек адамдары осылар жəне өзінің парызын да өзгелерден жоғарырақ сезінетіндер солар. Əлемнің тұтқасы да осы адамдар.

	«Ешқандай құндылықты мойындамайтын, ешқандай ақиқатқа бағынбайтын, ақшадан басқа ештеңені құрметтей алмайтын ұрпақ келді» дейді біреулер. Рас та шығар. Біздіңше, бір кезде қазіргі адамдардың орнына олардың «homo – ештеңе оқымайтын» жаңа түрі келуі мүмкін. Бұл homo – асып-сасу, қорқыныш, қауіп, өзара сенімсіздік болып жалғасып кете беретін бағыттарда дамуы да ғажап емес.

	Мемлекеттік жарлықпен барлық нəрсені бірдей реттей салуға болмайды. Мəселен, мəдениет, тіл мен дін жарлықпен биіктемейді, өшіп те кетпейді. Олардың өркендеуі адамдардың санасындағы өзгеріске байланысты.

	Біздің ертеңіміз – мəдениетіміздің деңгейіне байланысты. Қарап отырсақ, адамзат жаратылғалы жақсы өмір сүрудің жолын іздеумен, əділеттілікке, бостандыққа, лайықты тұрмысқа ұмтылумен келеді екен…

	Осы мақсатты жүзеге асыру ниетімен пайғамбар дəрежесіне көтерілген патшалар Мұса мен Сүлеймен, қазақ хандары Тəуке мен Абылай түрлі заңдар мен ережелер шығарды. Платон, Томас Мор, Кампанелла, Бұқар секілді ақылмандар өз басшыларына қиялдағыдай қоғам құрудың мемлекеттік жобаларын жасады. Олар мемлекеттегі əрбір адамның қарны тоқ, дені сау, шат-шадыман күн кешуін армандады. Бірақ, түптеп келгенде арман орындалмады. Себебі, олардың идеялары бұл мəселелердің бəрін мемлекет тарапынан күшпен реттеуге бағытталған болатын: олар əділетсіздікті болдырмау үшін бардан жоққа алып беруді ұсынды, адамның бəрі бірдей, демек, байлық адал жолмен келмейді, сондықтан оны əділеттілікпен қайта үлестіру керек деді. Олар құлдықты болдырмау, адамдардың бірібіріне үстемдік етпеуі, кедейлікті жою адамдардың лайықты тұрмыс кешуіне жол ашады деп есептеді.

	Олар мінезі, əрекет-қимылы, ұмтылысы əртүрлі, тоғышары мен икемдісі бар, үйлесе жұмыс істей алмайтын мінезсіздері бар адамдардан өзіне де, өзгелерге де дəн риза, кіммен болса да бірігіп жұмыс істей алатындардың қоғамын құру мүмкін деді.

	Бірақ олардың идеясы бостандық пен əсіре ұйымдастырушылықты, тыныштықты, тұрақтылық пен дамуды, еңбек қабілеті əртүрлілер мен əділеттілікті бір-біріне үйлестіре алмады. Бастамаға жол берілмесе – тоқырау, іру, бостандық берілсе – бетімен кету бола берді.

	Нақ осы жерде екі негізгі нəрсе: адамдардың əр істі атқаруға жеке қабілетінің іс жүзінде тең еместігі мен əлеуметтік институттарды əлеуметтік ортаның құбылып жатқан жағдайына орай ұдайы бейімдеу қажеттігі есепке алынбаған еді. Заңдарда белгіленген шектеулер теңдікті де, əділеттілікті де қамтамасыз ете алмады, керісінше дамуды тежеді. Тарихтағы ереуілдер, бүліктер азамат соғыстары осы себептерден болды. Олар тарихтың ең басты мазмұнына айналды, адамзаттың тиімсіз өмір сүру үрдісін қалыптастырды.

	Қоғамның ілгері қарай жылжуы біркелкі болмады, ол бірде тез, бірде жай жүрді. Əлеуметтік ұйымдардың біріндегі тоқырау ерте ме, кеш пе жаппай наразылық, тақтан құлату, қантөгіс пен бүлінуге алып келді. Қалпына келтіру кезеңі қоғамды қайтадан жаңа, биігірек сатыға көтерді, бірақ көп мезгіл өтпей тағы да тоқырауға ұшырады. Алға серпінді жылжудың көбі кері кетумен бітіп жатты.

	Ғалымдар осының сырын ашты. Бақсақ, мəселе қоғамның құқықтық немесе əкімшілік құрылымында емес, бəрінен бұрын қоғам мəдениетінің сипатында, яғни оның сапасында екен.

	Мəніс əлеуметтік құрылымда болып шықты: ол əділетті ме, əділетсіз бе, адамды адам пайдалана ма, жоқ па, бəрібір екен. Айталық, бір мекеменің немесе кəсіпкердің жұмысы жақсы жүреді, біреулерінікі қанша əрекеттенсе де жүрмейді, əйтеуір бір кедергі табылады да тұрады. Фирма ылғи құлдырауда, жабылып қалу алдында болады, бəсекелестері озып кетеді. Неге бұлай? Басқару дұрыс емес пе? Əлде, басқа себебі бар ма?

	ХХ ғасырдың 60-шы жылдарының ортасында ғалымдар Уэнделл Френч пен Сесил Белл «табыс құпиясын» тапты, мəселе ұйымның сыртқы өзгерістерді қалай қабылдауында болып шықты. Нақтылай айтқанда, барлығы мекеменің сырттан келетін мүмкіндік пен қауіпті бағалау қабілетіне байланысты екен. Мекеменің болашағы – ол өзінің төңірегіне жəне өз қызметіне бұдан он жыл бұрынғыдай көзқараспен қарай ма, жоқ, өзінің мақсаты мен мүддесін, тəсілдерін, бүгіні мен болашағын ескере отырып ұдайы өзгертуге дайын ба, осыған байланыстылығы арқылы дəлелденді.

	Сонымен, мəдениеттің мəні бүкіл даму проблемасының негізгі факторы екені мойындалды. Бұл жерде мəселе – ұжымда (елде, ортада) қалыптасқан мінез-құлық нормаларында, адамдардың арақатынасы мен əлеуметтік құндылықтарды қалай қабылдайтынында. Мекеменің мəдениеті – оның мүшелерінің мінез-құлқының жиынтығы (мемлекеттікі де солай). Адамның бəрі табысына масаттанады, еңбегінің зейнетін жұмсап демалғысы келеді. Бірақ, адамдар əрқилы. Біреулер өзіне-өзі сын көзбен қарайды, мекеменің жолы болмаса, оның жауапкершілігін өз мойнына алуға əзір, жетілуге тырысады, бір сөзбен айтқанда, дамуға ұдайы дайын. Ал, кейбіреулер жауапкершіліктен қашады, себепті басқа біреуден іздеуге бейім. Олар дамуға əзір емес, тоқкөңіл. Ондайлар əдетте кінəмшіл де өшпенді. Мұндай адам басшы болса, оған өзін-өзі өзгерту керек екенін түсіндіру де аса қиын.

	Бұл құпия анықталғаннан бері мекемеде ұйымдық дамуды, яки жүйелілікті бақылап отыратын топтар құру қажеттігі туындады. Мəселен, олар мекеме ісін ұйымдық жағынан ұдайы қайта қарап, мекеменің болашағын болжау мен жоспарлауды, оны қалай жүзеге асыруды ойластыруы керек. Қазіргі тұрақты даму теориясы деп жүргеніміз де осы.

	Бұл теорияда үш басты ереже бар. Біріншісі, ұжымдағы адамдар арасындағы, оның ішінде басшы мен бағыныштының арасындағы қатынас мəдениеті. Мəдениеттің өлшемдері басқару тəсілі, клиентке құрметпен қарау, фирма өнімінің сапасын басты назарда ұстау, жаңалықтарға, бəсекелестерге жіті қарау.

	Мекемедегі мəдени ахуалға орай туатын сəтсіздік себебін нарық бағасынан, бəсекелестердің аяқтан шалуынан, өнімнің болмай қалуынан, саяси тұрақсыздықтан, əлемдік тығырықтан т.с.с. сыртқы факторлардан көргісі келетіндер көп-ақ. Мұндай мекемелерде тиімді басқару шешімдерінің қабылдануы қиын. Сондықтан да олардың жағдайы нашар, қызметкерлері наразы, өзара алакөз, бастыққа мəймөңкешіл келеді.

	Бұған керісінше, төңіректегі болып жатқан жағдайды мұқият бақылап отыратын, байқалған кемшіліктерді өз мекемесінде болдырмауға тырысатын басшылар жоғарыдағы кемшіліктерді жоюға қабілетті.

	Екінші мəселе – даму жөніндегі сарапшыларды пайдалану. Мекеме басшылары өздеріне дəлəлді сын айтып отырғаны үшін сарапшыларға ақы төлейді. Сарапшылар мекеменің жеткен жетістігіне тоқмейілсіп, тоқтап қалмауын қадағалайды.

	Үшіншіден, сарапшылар бастықты мекеменің жұмыс ұйымдастыру тəсілін, оның құрылымын, басқару тəсілін өзгертетін уақыт болған жоқ па деген ойға шақырады. Бірақ, өз шешімін тықпаламайды. Басшы да өзгерту керек деп таппаса, сарапшы пікірімен келіспейді, келіссе ғана талдау жасауға кіріседі. Өзгеріс қажеттігіне келіскен соң барып ұйымдық өзгертулер жасайды. Оны ұжыммен ақылдасып жасамайды, олай ету мүмкін де емес. Бірақ өзгертудің нəтижесінде ұжымда нендей жақсылық болатыны айтылады. Ұжымға ғана емес, əрбір қызметкер үшін не болатыны айтылады. Бұл оларды ынталандырады.

	Тұрақты ұйымдық даму теориясы мекеме деңгейінде талқыланып оң нəтиже бере бастаса, ондай мекемелердің саны ұдайы өсіп отырса, бүкіл ел көлемінде жетістіктер болады.

	Өмірдің уайымы көбейіп, онда тартсаң мұнда жетпей, кəрілік үшін қайғы басып, балаларға білім беру қиындап тұрғанда адамдар білімге емес, қызыққа ұмтылады. Түрлі қисынсыз оқиғалар, өлгеннен кейінгі оралу, ұрыс-керіс, шоу, біреулердің істі болуы жайлы оқиға, басып алу мен тартып алу, секс секілді көлеңкелі нəрселер қызықталады. Олар бизнес көзіне айналады. Ақша жоғары бағаланады, нəтижесінен ақша өнбейтін нəрсенің бəрі қызықсыз секілді болады.

	Осы дəлелдеулерге бүгін көзі жетпегеннің ертең көзі жетеді. Өмірде зерттелмеген, дəлелденбеген нəрсе аз. Барлығы өз ырғағымен, өз орнында жылжып келеді, тек оның солай екені мен себебін сезіне бермейміз.

	Мəдениетті қолдау десе оны шығармашыл адамдарды қолдау деп түсінетіндер бар. Мəдениетті қолдаудың формасын келтіруге социалистік қоғамдық құрылым икемдірек екені рас еді. Біз экономикалық тəсілдің басқа түріне көшейін деп емес, мəжбүр болған соң көштік. Əйтпесе қарапайым адамдар үшін бұрынғы құрылым барлық жағынан жақсы өмір еді. Оны ұстап тұру мүмкін болмады. Өмірдің жасанды дамуын эволюциялық дамуға өзгерту жолына – бүкіл жер жүзі түгелдей дерлік ғұмыр кешіп жатқан нарық жолына біз де түстік. Оның біз үшін ең басты жетістігі тəуелсіздік пен еркіндіктің барлығы. Бұрынғы кезде басқан ізің аңдулы болатын, қарапайым адамның ақшасы бастықтың ақшасынан құнсыз болды, бар ақшасына лайықты нəрсе алудың өзі қиын болушы еді.

	Өмір бір орнында тұрмайды, бір саланы басқа бір жетіліңкіреген сала алмастырып немесе одан озып тұратынын мойындау керектігін де айтқан жөн ғой деймін. Станиславский көзі тірісінде «кəсіби театрдың түбіне халық театрлары жетеді-ау» деп қауіп еткен екен. Оның айтқаны келер ме еді, қайтер еді, ғылыми-техникалық даму өз дегенін істемесе, əр адам өз үйінде отырып ақ ел иелерін, ең соңғы жаңалықтарды, ұлылар мен айтулы өнер адамдарын бірге қатысып жүргендей болып экраннан көре алатын болмаса.

	Қазақ еліне өзге елдерден кейін қалып қоймайтындай жан-жақты бəсекеге қабілетті болу маңызды. Осы орайда, Елбасының мына бір сөздері еріксіз еске түседі: «Біз тарихи тұрғыдан көштен қалып қойған халыққа айнала бастадық»... Түп-түгел рас. Қанша көкірек керсек те, қанша мойындағымыз келмесе де, расы сол! Əрбіріміздің ендігі мақсатымыз – көштен қалып қоймауға тырысу болуы керек, «мені баяғы қызметтерім үшін немесе елге еткен еңбегім бар еді, сол үшін неге ұдайы құрметтемейді» – деу емес. Халық тарапынан қабылданған өнерпаз көрерменсіз қалмайды. Ал, көрермен дегеніміз ақша. Егер орта қабілетімен, бетінің жылтырына сеніп немесе туыс жағалап əдеттенгендердің бəрінің қолын бұрынғыша жылы суға малып қойсын дегенге келсек, ол қателік болар еді, себебі, ол нарық талабына сəйкес келмейді.

	Президентіміз 1998 жылы наурызда зиялылармен кездескенде: «Жер байлығы, ел байлығы деген ұғымдар бұрыннан бар. Сонымен қатар, ер байлығы деген ұғым да болуға тиіс. Ол – ұлттың биік рухы. Оны көтеру халықтың өзіне деген сенімін арттырады» – деді.

	Рухымыз қайтсе биік болады?

	Менің ойымша, ұлттың рухы – халқының мəдениеті биік болса көтеріңкі болады.

	Бізде экономикалық өмірдегі масылдық пиғыл мəдениетте де қалыптасқан. Өзін кісімін деп жүрген көп адамдардың пікіріне қарасаң мəдениетті мемлекет көтеруі, қолдауы, қорғауы тиіс, ол – мемлекеттің міндеті, біз қол қусырып қарап отырсақ та болатын секілді.

	Мемлекетіміз бір жылды мəдениетті қолдауға арнап, өз міндеттерін белгілеп алып, оны жүйелі түрде жүзеге асырып жатыр. Мемлекеттен басқа мəдениетті тарататындар мен өмірге ендіретіндер кімдер, мəдениетті деп кімді айтамыз? Мəдениеттің өлшемі жалпы көпшіліктің мəдениетінің биік деңгейі ме, мəдениеттілігі жағынан елге үлгі боларлық зиялы азаматтардың көптігі ме, жоқ, аса дара, данышпан азаматына көбірек байланысты ма? Зиялы деген ұғымды қалай түсінеміз, зиялы екеніміздің бағасы мен атауын кім береді, кім белгілейді?

	Мəдениетті зиялылар жасайтын болса, зиялы дегеніміз кімдер?

	Елдегі зиялы қауым өкілдері оқтын-оқтын республика Президентіне үндеуі жариялап жатады. Дұрыс. Барлығы да елге белгілі азаматтар. Бірақ олардың барлығы бірдей зиялы ма? Олардың зиялы екенін кім белгілепті, маған осы түсініксіз. Зиялыны қызметімен өлшейміз бе, оған жазушы мен артисті, депутат пен мемлекеттік шенеунікті жатқызамыз ба, некрологқа қол қоюға жеткендерді айтамыз ба, өлшемін кім белгілейді. Жоқ, əрқайсымыз өзімізді-өзіміз зиялы деп белгілеп аламыз ба?

	Италияның ғұламасы Антони Грамши зиялылардың екі түрі болады дейді. Бірі, қарапайым халықтың ортасынан шыққан естияр, көзі ашық азаматтар. Екіншісі, сауатты, білімдар, кəсібі маман деңгейіне көтерілгендер.

	Шын мəнінде зиялы (интеллигент) болуға жету үшін уақытты босқа өлтірмеу керек. Зиялылық алдымен көп білу, сонан соң сонысын өмірге пайдалана білу, тəрбиелілік, үлгілілік. Адалдық, арлылық. Уақыты елтеңселтеңмен өткен адам зиялы бола ала ма? Əсем галстук, қымбат көзілдірік немесе сұлу таяқ зиялы етіп көрсететін кез өтті. Тауысты əсем етіп түрған құйрығы. Егер құйрығын кесіп тастасаң, жай құстан айырмашылығы шамалы.

	Халықтың халық болмағы алдыңғы қатарда жол көрсетіп жүрген азаматтарында. Елді өсіру де, өшіру де солардың қолында. Егер олар жетілген, озық ойлы болмаса, онда қиын. Қарапайым халық бəріне сенеді, қайда жетелесең, сонда ереді.

	Достоевский зиялыларды екіге бөлген: табаны жерге тиіп тұрғандар мен тимей тұрғандар, – деп. Табаны жерге тиіп тұрғандар дегеніміз ұлттық ділі бар, ұлттық рухқа арқа сүйейтін жəне оны көтеруге тырысатын, ұлтына ұстын болуға əрқашан дайын азаматтар, ал табаны жерге тимей тұрғандар – ол ұлттың жақсысы болса пайдаланып, жаманын түзетуге атсалыспайтындар, өз ұлтының басынан асыра қарағысы келетіндер. Олар биік мансапты шенеунік те, пайдасыз интеллектуал да, замана бағытын түсініп алған «приспособленец» те болуы мүмкін. Етікшінің пиғылындағы уəзірлер мен депутаттар да кездеседі. Өз сөздерінде ең қымбат нəрсе халық деп, халықты алдап қана қойғысы келетін, шын мəнінде халыққа емес қара басына ғана қызмет ететіндердің бəрін соларға жатқызуға болады.

	Ашыған қаймақ сүттің түбіне шөгеді, ол – ащы, сүйкімсіз. Жақсы зиялы сүттің бетіндегі қаймақ сияқты сүйкімді, ал, өзін зиялымын дейтін, бірақ көңіл түкпірі менмендік пен үстемдікке толы, өзін халықтан биік ұстайтындар, биік болуға құқылымын деп есептейтіндер, шын мəнінде ыдыстың түбіне шөккен ашыған қаймақ секілді.

	Ницшеде мынадай ой бар: «У кого есть зачем жить, может вынести почти любое как». Оны өмір сүруден мағына тапқан адам, өмірде қандай ауыртпалық болса да төзуге дайын тұрады деп түсіндіруге болады. Шынында, ең негізгісі мағыналы өмір сүре білу ғой. Сен өлгенде бір адам да сен туралы жаман айту түгілі жаман ойлай алмаса, нағыз мағыналы өмір сол. Шын зиялы адам да сол болса керек...

	Мəселені «Өмір сүруге зиянынды тигізбе» деп қойған дұрыс. Ол: рұқсат, өмір сүр, ізден, қимылда, ойлан, пайдаңды тигіз дегені. Мəдениетті деп осы талапқа жауап беретіндерді де айтамыз.

	Ұлы Абай: «Қазақ салған егіндей», – дегенде қазақтың өмірге икемсіз екенін айтқан. Диқаншылыққа бейімделу бізде əлі де қиын жүріп жатыр. Түгін тартсаң майы шығатын жерде тұрып, қазақтың кейбірі ғана болмаса іскерсінгендердің өздері жерлерін біреулерге жалға беріп, қызығын соларға көрсетіп қойып, қарап отыр.

	Бізде бүгін адамдардың ерекше бір тобы бар. Еңбекке епсіздігін өзінен көрмейді. «Өзің диуанасың, кімге пір боласың», – дегендей шөптің басын сындырмайтын кедейдің кербезі бола тұрып, сөз айтқанда аузымен орақ орады. Ауыл ағасынан бастап, ел басына дейін оның көңілінен шықпайды. Кеңес үкіметі ондайларға қолайлы еді, ашық айтып, сəлем айтып, тұспалдап, атын қоймай жазып, наразы біреулерге ақыл қосып «аптариқа» жинайтын, сонысы арқылы айтқанын болдыратын, сұрағанын алатын. Нарық келсе де олар сол тəсілін көксейді. Бірақ жекеменшік одан несіне қорықсын. Шын пиғылы тілеулестік емес жұлмалау екенін сезген соң аузына су да тамызбайды.

	Мəдениеттің бастауы – бесік жыры, бізде оны айта білетін аналар азайып барады, тіпті қалмады десе боларлық.

	Мəдениет дегеніміз көшеде бара жатқан əрбір адамның тротуарға түкірмеуінен бастап, үлкенге ізет, кішіге құрмет жасауы, көкірек көзінің ашық болуы, жаны мейірімге толы болуы.

	Мəдениет деп бағзы заманнан келе жатқан əдет-ғұрыптың жақсысын, өнер үлгілерінің озықтарын бүгінге ұқыптап жеткізуді, ұрпақтан-ұрпаққа жалғастыруды да айтамыз.

	Қазақ жас ел. Кəрі елдер бар, мысалы – Қытай, Үрім т.с.с. Еліміздің жастығы мінезімізден қылаң беріп тұрады. Еліккіштік, билікқұмарлық соның белгісі. Биліктен айрылып қалған қазақ мəңгіреді де қалады. Өзбек өйтпейді, олардың бастығы жұмыстан босаса кетпенін иығына салып жүре береді, орыс өйтпейді, бірер күн арағын есепсіз ішіп, «жазылады» да жұмыс іздейді. Қазақ неге бүк түсіп жатып алады?! Бұл да мəдениетке қатысты.

	Өткен ғасырдың тоқсаныншы жылдарының басындағы нарыққа бетбұрыс Шығыс Еуропадағы социалистік елдерде алдымен Польша мемлекетінде басталған. Өз ресурстары аз, артта қалған елде жекешелендіру басталғанда жан-жақтан жұлмалау, əркім өз пайдасын көздеп талан-таражға жол беру белең алғанда, елдің озық ойлы жиырма-отыз азаматы: «өзімізді-өзіміз таламайық, ертеңіміздің тамырына балта шаппайық, келер ұрпақтың алдында күнəһар болмай, бірлігімізді, елдігімізді сақтайық, алдымен еліміздің көркеюіне қызмет етейік» – деп үндеу көтерген. Ол бүкілхалықтық қолдау тауып, ел еңсесі барынша тез көтерілді. Мəдениеті биік адамдар шоғыры қалыптасқан елде осылай болады.

	Егер қазақтың ең жақсы, ең жаман қасиеті қайсы десе, жақсысы – тез қабылдайтын алғырлығы, жаманы – сол тез қабылдайтын алғырлықтың есебінен жаман қасиетті де тез жұқтыратыны дер едім. Сонда бүкіл болмыс тепе-теңдіктен тұратын болғаны ғой. Ақ пен қара, жақсы мен жаман, мейірімділік пен залымдық, т.с.с.

	Өзін өзгелермен салыстырып көргісі келгендер, алдымен өзгенің озығын, артықшылығын танысын. Оның жақсысын көре алмаса немесе аз ғана көрсе, соны түйсіну барысында кемшіліктері өзі-ақ көрінеді. Өзгенің жеткен биігіне өзі жете алатынына сенімді адам оны күндемейді, күндейтіндер оның жеткен жеріне жете алмасын білетіндер.

	Базбіреулер көшеде ағызып өтіп бара жатқан шетелдік машинаға тас атқысы келіп тұрады. Ол мінез: «осы адам машинаны адал емес жолмен алып, мініп жүр-ау» деген күдіктен туады. Ол пиғыл өзгеру үшін адамдар мемлекеттегі жағдайды бақылап, өз уысында ұстап отырғанына сенуі, «егер бұл мерседес мініп жүрсе, онда мықты кəсіпкер болғаны, ұры болса түрмеде отырар еді» деген ойда жүруі керек, соған сенуі керек. Бұл да мəдениет. Көп адам жақсы өмір сүргісі келе тұра, сол үшін ештеңе еткісі келмейді. Біртіндеп бұл қойылады, сонымен бірге əрбір бай адамды ұры немесе барымташы деп ойлау да қойылады.

	Бізге əлемдік іліммен сусындамай болмайды. Ол үшін интернетті пайдалану дəрежесіне жетуіміз керек. Ал, интернетте орысша ақпарат 2-3% қана, 50%-тейі ағылшынша. Бүгінде интернетті пайдаланушылар саны 113 миллион адам, оның 62 миллионы АКШ-та, 20 миллионы Еуропада, 14 миллионы Азия мен Таяу Шығыста. Америка халқының 30%-і интернетті пайдаланады, ТМД елдерінде 0,6% қана адам пайдаланады, оның төрттен үші ресейліктер.

	Мейірбандық, əділдік, ізгілік, имандылық, қайырымдылық, төзімділік казақтың қанында бар, соны сақтау, дамыту керек. Қазақ жамандық жақсылыққа, жалған шындыққа, əділетсіздік əділетке, жасандылық ақиқатқа, түн күнге, құмарпаздық ожданға, жиреніш сүйіспеншілікке, тозақ жəннатқа айналатынына, надандық Аллаға мойын ұсынумен, бет бұрумен, бағытталумен аяқталатына сеніп келе жатқан халық.

	Күпі мен шекпен, киіз үй бүгінгі тұрмысқа лайықсыз болса, аңсай беру керек пе?! Ұлттық киімді тек наурыз мейрамында киіп, киіз үйді де сонда ғана тіксек, ол, оның өмірге қайта оралғаны емес, белгілі бір шараға декорация ретінде ғана қалғаны. Жеті жарғыны қанша мақтағанмен бүгінгі өмірімізді құқықтық жолмен реттеуге жарай ма?

	Бізде ауызды қу шөппен сүртетін жыламсақтық бар. Ол əсіресе шығармашыл азаматтарымызда басым. Оның мəнісі – бұрынғы күні олар бүгінгіден гөрі қадірлі де сыйлы болған. Ол кезде менмен басшы да, қарапайымдау халқымыз да «теріс жағымыздан айтып барса, жазып жіберсе, хатқа түсіп мəңгілік қалып кетемін бе, жеп отырған нанымыздан айрылып қаламыз ба» деп қорыққан.

	«Ол үй дегенде, мен бүй деген едім», – деп өлілер жайлы өзінікін дұрыстап мақала жазғандардікі – орынсыз. Ол сөз кімге үлгі болады. Өлі аруақ жауап бере алмасын біліп, құрастырып жатпасын кім білген. Ана жаққа барып, рухтары жолыққанда не дейді?!

	Қазақты рухсыз деп айту – теріс. Рухсыз болсақ жоңғарларға жеңіліп, тоз-тоз болған болар едік. Рухсыз болсақ желтоқсан оқиғасы болмас еді. Олай болса, өткен ғасыр ортасындағы алапат соғысқа қатысқан 900 мұсылман кызының ішіндегі екі батырдың екеуі де қазақ болмас еді. Шетелге барған қазақ баласы тез арада сол елдің тəртібіне үйреніп, сіңісіп кетеді. Соның бəрі кездейсоқтық емес. Өмірде кездейсоқтық болмайды, бəрі – заңдылық.

	Вьетнамға қарсы қытай елі жиырма шақты рет соғысқан. Кей жерлерін, тіпті, 400 жылға дейін иеленіп түрған. Бірақ вьетнамдықтар өз мемлекеттілігін сақтап қалды. Ғасыр ортасындағы АҚШ-тың Вьетнамға қарсы соғысы да жеңіліс тапты. Себеп неде? Вьетнамдықтар өз рухын жоғалтпады, күрескерлігін ұштап, соғыс жүргізудің жаңа тəсілдерін ұдайы меңгеріп, жетіліп отырды. Бүгінгі күні Вьетнам елі өз қабілетін кəсіпкерлік пен қайраткерлікке жұмсауда. Қазіргі кезде Вьетнам елі жедел дамып келе жатқан төрт елдің бірі. Біз ше? Кеше өр едік деп мақтана аламыз, ендігі өмірімізді вьетнамдықтарға ұқсата аламыз ба, жоқ, арақ рухынан айырған американ үндістеріне ұқсап рухымыздан айрылып қаламыз ба, өзімізге байланысты.

	Құлдық пиғыл соғыс жағдайынан да жаман, өйткені соғыс жағдайында өмір сені жігерленуге мəжбүр етеді. Бұрынғы танкист, соғыс ардагері бір ағамыз: «ішімізде ұрысқа енді кіре бергенде танкісі кенет істен шығып, артта қалып қоя беретін біреу болды» дейді, онысы арам да қорқақ пиғылдан қасақана болып жүрген əрекет екенін байқаған командир бір күні ол солдатты топтың алдына шығарып атып тастапты.

	Құлдық психология жігеріңді құм етеді, жалтақ боп жаман үйренесің. Балтық жағалауындағы кеңес елінің құрамындағы елдерге сол кезде барғанда мен бір нəрсені байқадым: адамдары алшаңдай басып жүреді, мен өз елімдемін, өз елімнің қожасымын дегені ісі мен қимылынан сезіліп тұрады. Рух көтеріңкілігі деген осы.

	Елге орталықтан барған кісілердің көбі бұрындары адырайып, айбат шеге баратын. Оларға көбіне кездейсоқ адамдар кездесетін, шын оқырман немесе ізденуші азамат олардың келіп кеткенін соңынан біліп жататын. Кездесуге қатысатындардың көбі – жиналыстан əбден мезі болған маскалар болатын. Көбіне оларға айтқан сөз – далаға атылған оқпен тең боп шығады. Бірақ кездесу ұйымдастырып, көз бояп шығарып салу шарт еді. Солардың көбі темір сағат берсең ренжіп, шатақ шығарып, қомақты нəрсе берсең сүйісіп əрең айырылысқанын талай көрдім.

	Бүгінгі күні шығармашыл адамдарға қиянат жасап, қолбайлау болып отырған ешкім жоқ. Олар кітабымды шығар, концертімді көр, көрмеме бар дегеннен гөрі шығармасы бағалы болып, ол дұрыс насихатталса, соған риза болу керек. Адамды оқымаса, бармаса, көрмесе болмайтындай құмарлыққа жеткізуіміз керек.

	Шетелдерде клуб деп тілектестер мен тілеулестер өз еркімен біріккен ұйым аталады, біздегі клубтар ондай болмаған, олар мəжбүрлік клубтары еді. Олар белгіленген нəрселерді міндетті түрде атқаруы тиіс болды. Зорлап толтырылған залдар мен зорлап жаздырылған газеттердің заманы енді-енді өтіп келеді.

	Ілік іздеймін дегенге сөз көп. Феминистер əйелдің еркектің үстінде жатпайтынын да теңсіздік деп есептейді.

	Японияда «аспаннан жерге түсу» деп аталатын бір тəртіп бар – барлық министрлер 60 жасында жайлы креслоларын тастап жеке құрылымдарға кетеді. Одан жасы үлкендері тек сайлануға ғана құқылы, тағайындалуға құқы жоқ. Осы тəртіпті біздің кейбір зиялымын деп жүрген азаматтарымызға ендірсе, бір кезде берген жақсы шығармасын, бұрынғы атақ-даңқын немесе биік болған қызметін міндет еткенді қойып, өмірге, нарық экономикасы жағдайына өзгеше көзқараспен қарар ма еді деп ойлаймын кейде. Шын сыйлы болса, құрметті өзі ұйымдастырмай ақ, өзгелер жасайды.

	Тегінде, бүркіт жұмыртқасын қақаған суықта жарады, балапанын дауыл тұрған кезде ұшырады. Өмірдің басты мағынасы бойындағы барды бере білу. Біз көптен күтіп, қиналып алған тəуелсіздігімізге он жыл да толмаған елімізге берерімізді осы кезде берейік. Ұшатын құсқа көмек оның қанаты енді қатайып келе жатқанда керек. Ендеше мемлекеттілігі жаңа қалыптасып келе жатқан елімізге біріміз қанат, біріміз құйрық болғанымыз жөн болар.

	Тентектің екі түрі бар. Біреуі біреуге қиянат жасайтын тентектік, екіншісі, біреудің қиянатын көтере алмай жасалатын тентектік. Тек менікі дұрыс деп тентектік жасауға болмайды. Біздің кей зиялыларымызда, нақтырақ айтқанда, өзін белгілі адаммын деп есептейтін кісілерімізде, тек менің ғана айтқаным дұрыс деу бар. Жалпы, біреудің айтқаны дұрыс боп тұрғанның өзінде, айтқанды ғана орындау адамның ойлау қабілетін кемітеді. Ойлау қабілеті шектелген адамның өмірі қызықты болмайды. Ол жаппай құбылысқа айналса, ондай елдің болашағы бұлдыр.

	Адамдардың мақалаларын оқып, теледидар мен радиодан сөзін тыңдап, концерттерде көріп түр-қимылына, сөзіне қарап баға қойып жүресің. Кейіннен жолығасың, қызметтес, сапарлас боласың, сонда бұрынғы қойған бағаңа өзгеріс енеді. Біреуі сен ойлағаннан биік, біреуі сен ойлаған биіктен табылмайтындай аласа.

	Біздегі отырыс – шақыруларға таңқаламын. Міндетті түрде 4-5 сағат үстелге отырасың. Міндетті түрде қатысушылардың тайлы-таяғы қалмай сөйлейді. Ең ұнамайтыны барлық тост үй иесін мақтауға арналады. Сөз берер алдында сөз айтушыны парықсыз мақтайды. Мақтау сөздердің шеннен шығып кететіні сонша, ол даттау сөзге айналып кеткендей болады. Осының мəдениетке қатысы қалай, бұны кім жөндеуі керек?!

	Біз, неге, бір нəрсе жасасақ көрсетіп жасағанды тəуір көреміз, оған мақтау күтеміз? Өзімізге қимағанды басқаға шашуға бейімбіз. Біреу мақтаса екен дейміз де тұрамыз. Үйімізде теледидарымыз да жоғымыз қалаға барсақ ресторандатқымыз келеді. Той жасасақ аста-төк болуы керек деп шығынданамыз. Түгі жоғымыз да сөйтеміз. Шамаңа қара, тойды ойланып бер, қарызданып қалма деуші шықса, оны жек көреміз. Оңтүстіктің мал базарына бара қалсаңыз өзбектің саудагерлерін көресіз. Бірінен соң бірі келіп қазақтардың салмағы үш пұттан асатын үш-төрт жасар қошқарларын саудалайды. Бірақ бірінің берген бағасынан екіншісі аспайды. Ал біздің қазақтың алымсағы біреу саудаласып тұрса, екпіндеп, одан асыра бағалап, жеңіп алуға құмар.

	Неге олаймыз? Азғантай мал бітсе неге əуелейміз. Таққа мінсек – елді көрмей, атқа мінсек – жерді көрмей аспандайтынымыз неміз? Кімнің де болса шыққан тағын ел көтеріп, мінген атын жер көтеріп тұрғанын неге тез ұмытамыз. Мақтап тұрған кісінің сөзінің жалған екенін көріп тұрып несіне көтеріліп қаламыз. Мəдениетсіздік дегенге бұл да жатады. Бұл да білімсіздіктен.

	«Басқадан кем болмас үшін білімді, бай һəм күшті болуымыз керек. Білімді болуға оқу керек. Бай болуға кəсіп керек. Күшті болуға бірлік керек» – дейді Ахмет Байтұрсынов. Бұдан артық айтып болмас.

	Уақыт өзгерді. Заман да өзгерді. Сол өзгерісті тезірек сезінгендер ұтып жатыр. Ұдайы өзгеру, қысқарту, айлықтың уақытылы берілмеуі жүйкені жейді. Сондықтан қосымша бір кəсіпті мықтап меңгеру керек. Ол аз болса да табыс кіргізіп отырсын. Біреулер əлі кешегі замандағыдай «аузыма сал, мен тек аузымды ашып отырамын» деп отыр.

	Кəсіпкер болып калыптасу үшін білімнің өзі аздық етеді, оған, əуелі, мінез керек, төзімділік керек. Кейбіреулер тарақтағы бит сияқты: бір жағынан қысылып өліп қаламын ба деп ұдайы қалтырауда болады, бір жағынан жылы-жұмсақты барынша сорады.

	Зерттеушілер соғыс кезінде ұл балалардың көп туылатындығын анықтаған. Бір дəрігер асқазан тесілгенде, асқазанның сыртындағы бүкіл іш майлары жабыла жиырылып, иненің жасуындай ғана тесікті бітеуге əрекеттенеді дейді. Бұл – табиғи жұмылу, өмір үшін өзінше күрестің белгісі.

	Экономикалық теория ғылымында «экономикалық адам» – «һоmо есоnоmісus» – деген термин бар. Ол адамның экономикалық қызметін, оның негізін, алғышартын, өмір сүру жағдайын немесе тұтас қоғамның мүмкіндігін ашу қабілетін мінездеп береді.

	Библияда да экономикалық уағыздар бар.

	Аристотель философ болумен қатар экономист болған.

	Адамның экономикалық белсенділігінің негізгі стимулы – жеке қызығу.

	Жеке меншік – адамзаттың қалыпты қозғалысының негізі. Одан дұрысырақ даму жолы жоқ немесе əлі ашылып дəлелденген жоқ.

	Мүмкіндік пен қалау екеуі бірдей өссін, мүмкін емес нəрсені қалағаннан артық қиыншылық жоқ.

	Мəдениеттіліктің бір белгісі – өз ана тіліңе деген құрмет. Бүгінде тұрмыстық дəрежеге дейін төмендеп, қайта көтеріле бастаған тілімізді зорлап қайта ендіруге тырысудамыз, олай болмайды. Нені болса да бұзуға кететін уақыттан жөндеуге кететін уақыт бірнеше есе көп болады. Өзге тілді білуге адамды итермелейтін нəрсе мəжбүрлік. Керек болса немесе ертең керек болады деп есептесең – тезірек үйренесің. Мысалы, менде мектепте жүргенде орыс тілінің қадірін түсінерлік ақыл болмады. Кейіннен, керек болған кезде сөйлесіп жүріп, газет оқып-ақ үйреніп кеттік. Қазақ тіліне де сондай қажеттілік қалыптастыра алсақ – тілдің қадірі болады.

	Кейбіреулер «рух əлсіреп барады» деп айта беруді əдетке айналдырып алды. Сол рухты сақтау, көтеру үшін Сен, Мен, Ол не істеп жатырмыз деп əуелі өзімізден-өзіміз сұрап алуымыз керек. Жезөкшелікті жамандайтын журналист іссапарға барған жерінде мейманхананың айналасындағы жезөкшелерді жағаламасын. Менің сөзім мен сезімім – менің арымның өлшемі деп əрбіріміз айта алсақ, нағыз зиялылық, мəдениеттілік сол. Нəпсісін тыюға ожданы жеткен адам – мəдениетті адам. Сондай жағдайға əрбіріміз өзімізді-өзіміз біртіндеп жетелесек, сөйтесөйте көбейсек, ұлттың мəдениеті сонда артады. Жаппай имандылық солай орнығады.

	Мұсылманның бес парызының өзі рет-ретімен келеді. Бүгінде бізде ораза ұстайтындар көбейді, ол жақсы, бірақ алдымен ораза ұстаудан бастамайды, əуелі адам өзінің ішкі пиғылын тазартып, тəубеге келіп алады, оны иман дейді. Одан кейін намазға жығылады. Содан кейін барып ораза ұстаса оның мағынасы түсінікті болады. Қажыға бару – содан соң. Мұхамед пайғамбар қажылықты міндетті деп есептемеген. Шыңғыс хан Бұхардан арнайы дін білгірін алдырып мұсылман дінін зерттеген. Оны тыңдап болып, барлық парыз нəрсені мақұлдап келіп қажылықты дұрыс деп есептемейтінін айтыпты. «Барлық əлемді Құдай жаратты, барлық жер адам үшін киелі, сондықтан арнайы бір жерді басқа жерден ерекшелеу дұрыс емес» деген. Пайғамбарымыздың қажыға баруды міндетті парыз демегенін естігенде барып: «сендердің діндерің жаман емес екен» деп, дін мəселесінде еркіндіктер берген.

	Біздегі діннің бұлай ете берсек, «осы кісі дініне берік» дейтін формасы ғана қалып, мазмұнынан айрыламыз ба, ішкі салмағы қалмай қала ма, сөйте-сөйте діннің тек аты ғана қала ма деп ойлаймын кейде. Өздерін мұсылманбыз деп есептейтіндерді бақылай жүрем, сонда байқайтыным – көбі қалай дұрыстап құлшылық етуді білмейді. Тілді кəлимаға келтіруді «Я, Алла» дегеннен əрі асыра алмайды. Ораза айты Құдайға жақындаудың қуанышы ретінде жасалатынын, оны ораза ұстағандар мен ораза ұстағандарды құрметтеу үшін мейрамдайтынын білмейді. Бұрындары тойланатын 1 май, 7 ноябрь мейрамдарымен теңестіріп жібергенбіз. Өзге діндегілер айтта «С праздником» десе қуанып қалады. Олардың да діни мейрамына құтты болсындар айтылады, мұнымыз екіжүзді моральдың бір көрінісі емес пе?

	Дінді ұстауға да, жалпы рухани өсудің қайсысына болса да, тілді пайдаланудағы сияқты ішкі қажеттілік, намыс болу керек.

	Менандрдың «Адамның Құдайы – өзінің ары» деген сөзіне мойынсұнып, əр кісінің Өз Құдайы – ары биік болуын тілей жүргеніміз жөн.

	Көбіміз кедейміз, сол себепті қазақша кітап, үнтаспаларды сатып алмай, жанынан өте шығамыз. Шамасы келетін топ бар, бірақ оларда руханилықты жетілдіруге қажеттілік жоқ, олар бəрін білеміз, сондықтан өзгелерден озықпыз деп есептейді. Осы жерде кінəні рухани дүниені қалыптастырушыларымызға артамыз. Ауыл, аудандардағы кітапханаларымыздағы социализмді насихаттайтын кітаптардан жиреніп, керектілерін де жойдық. Халыққа тек бай əншінің ғана дауысы жететін болып барады. Олардың да биліктегілерге ғана қызмет еткісі келетін болып кетті. Халық пен шығармашыл адамдарды тегін жақындастыруға тырысып жүргендерді шенеуніктер əпенді санайды.

	Шынымен мəдениетті, рухты көтеруге ат салысқымыз келсе, бұл іске əркім қолынан келген көмегін жасасын. Біреу бизнесте жеткен жетістігім ұлтымның рухын көтеруге де тиесілі деп қаржылай жəрдем беріп тұрсын. Біреу оқулық жазсын, біреулер аудармалар жасап, қазақ тілінде оқитындарды сусындатсын. Біреу кітаптарды арзан басып шығарсын, көп табыс болмаса ұлты үшін қызметі болар. Ана дүниеге артылдырып алып кетіп жатқан ешкім жоқ. Аш болмай, жоқ болмай жүрсем болды, ұлтыма қызмет еттім дегенді мақтаныш етейік. Осының бəрі ұрансыз, жарнамасыз, мақтансыз, мақтау күтусіз жасалсын.

	Мəдениет – өмір сүрудің үлгісі.

	Мəдениет саясаттан аулағырақ, көзге түссем деген пенделік пиғылдан, тақ, бақ, билік құмарлықтан биік болуы керек. Адам өз деңгейін, өзінің не тындырып жүргенін, не атқара алатынын біледі, сол секілді, өз мəдениетінің деңгейі де өзіне аян. Соны мезгіл-мезгіл ойша жаныңа қатар қойып байқап, болуы тиіс деңгейден жоғары ма, төмен бе, салыстыра жүрген жөн. Бұл орайда өзін алдарқату немесе аяу керексіз.

	Катарсис деген сөз бар. Мағынасы – қиналу мен қорқу арқылы рухтың тазаруы десе болады. Бірақ ол тек рухтың тазаруы ғана емес, қиналу арқылы əркімнің өзін-өзі тазартуы. Ол – төзімділік қана емес, жеңу.

	Адамның бойында ұдайы қатысып тұратын өз соты бар, оның аты – ұят. Бостандық тек мақтаныш ететін ғана нəрсе емес, оны əр күні, əр қимылыңмен, əр пиғылыңмен қорғау керек. Біз бостандықтың қадірін білетіндей қиындықтарды басымыздан кешірген халықпыз.

	Имам дегенді Əл-Фараби жол көрсетуші, жетекші деп ұғындырған. Жазушы да, депутат та, өнерпаз да сынаушы болғанша, жетекші болсын, имам дəрежесіне көтерілсін.

	 «Ақырзаман келе қалса, адамдардың мінез-құлқы қалай өзгерер еді?» деген француз газетінің сұрағына Марсель Пруст: «Онда өмір бірден кереметтей көрініп, адамдар жалқаулығын тастап Лувр галереясын көруге баруға; қыздың аяғына жығылып, ғашықтығын дəлелдеуге; я болмаса Үндістанға сапар шегуге уақыт тапқан болар еді» депті. Өзі өлер жылы демікпе сырқаты меңдеп тұрғанына қарамастан, Тьюльри галереясына барып, рахаттана қызықтаған, сол жолдан қайтып келе жатып қайтыс болған.

	ХХ ғасыр адамның мүмкіндігі шексіз екенін көрсетті. Уақытты мейлі саясат, мейлі адамдардың бақ-берекесі, мейлі өнердің өрлеуі немесе жұмыр басты пенденің əлі де тіршілік жасау мүмкіндігі тұрғысынан қарастырсақ, соңғы жүзжылдықтың тұла бойды тітіренткен қос үрей, қорқынышты сезімін түсінеміз: адамды қауіп-қатер билеген. Сөйтіп, бұл ғасыр ең қанқұйлы ғасыр ретінде тарихта қалды. Ғасыр ішінде үш рет адамзат саны жартылай азайып барып, қалпына келді. Бүгінде соғыс жоқ, бірақ қасірет күту бар, əркім-ақ ол қай жақтан келіп қалар екен деп абыржығандай күй кешуде. Нью-Йорктегі қыркүйек оқиғасы осы жағымсыз қасиеттердің ХХI ғасырда да жалғасып келе жатқанын дəлелдеді. Қорқынышты сезімнің бұлай жалғаса бермеуі үшін пəлсапа да, адамгершілік нормалары да, геосаясат та, қорқыныш жауапкершілігі де емес, ең бастысы тиімділік керек. Адамдар өзіне де, өзгеге де, яки бəрімізге бірдей тиімді жолды таңдауға бет алатын болады.

	Адамның тағдыры екі алақанының арасында. Біреулердің ойы мен қолының қалай қимылдауына өзінің ғана емес, бүкіл адам баласының тағдыры тəуелді. Адамзаттың əрбір жаңашыл іске барарда осы əрекетім еліме, адамзатқа қаншалықты тиімді, ол бүкілғаламдық зиян əкелмес пе екен деп ойлағаны жөн болады. Шын білім, шын ғылым қатыгездікке алып бармайды. Сахаровтың атом бомбасын ойлап тауып, кейін оның адамзатқа келтіруі мүмкін қасіретін сезінгенде бұл тапқырлығынан бас тартып, бүкіл өмірін ядролық күшті саяси ойындарда пайдалануға қарсы болуға арнауы осы тиімді ойлаудың нəтижесі.

	Дəуірді алға сүйрейтін шикізат яки ақша емес, зерде (интеллект). Қазба байлық өз-өзінен халықты алға сүйрей алмайтынына Ирактағы жағдай мысал.

	Адамның адамгершілігі біреуге істеген қызметімен емес, қоғамның дамуына қосқан үлесімен өлшенсе – өркениетке жету деген сол.

	ХХ ғасыр физика ғасыры болды, ХХI ғасыр – биология ғасыры болады.

	Ғылыми-техникалық прогрестен адамдардың рухани санасы артта қалып барады. Жаңа жетістіктер біздің дамуымызға қызмет етумен бірге құрып кетуімізге де қызмет етуі мүмкін.

	ХХI ғасырда – командада жұмыс істеу дамиды. Ол іс Кеңес үкіметі елдерінде өз нəтижесін көрсеткен.

	Жұлдызшылар ғасырмен бірге Балық патшалығы аяқталды, ол – қиялшылдар дəуірі еді, енді Су құюшы дəуірі басталды, ол – даму мен рухани өзгерістер дəуірі болады дейді. Дамудың жалғасатыны рас болар, ал руханилық, адамдарда иманның оянуы олар бүгінгі деңгейінен едəуір биіктеген күнде ғана жүзеге асады.

	ХХI ғасырдың екінші ширегінен бастап адамдардың бір-біріне қатынауы азаяды, тек сағынысқан кезде көру үшін ғана барады. Олай ету қазірдің өзінде басталып кеткен. Зат іздеу, оны саудалау, сату мен сатып алу немесе өзге де келісімдер интернет арқылы жасалады. Интернет арқылы хат жазысады, танысады, сөйлеседі, ғашық болады, үйленеді, ажырасады, соттасады, табысады. Электрондық табысу бүгінгідей табысумен салыстырғанда қолайлы əрі тиімді ғана емес, оны көңілдегідей алмастыруы да мүмкін.

	Отан деген сөзді біреулеріміз өз мемлекетіміз, кейбіреулер өз ауылымыз деп ойлаймыз. Интернет жүйесі ендірілгелі осы ұғым кеңірек мағынаға ие болғандай. Өйткені Австралияда немесе Жапонияда жүріп өз еліндегілермен кедергісіз əп-сəтте ауызба-ауыз, я электрондық пошта жүйесі арқылы сөйлесе алса, бару-келу кедергісіз болса, онда сырт жерде жүріп-ақ өз Отанында жүргендей жүруге, өзін өз Отанының азаматымын деп есептеуге болатын сияқты.

	Компьютерлендіруді бірыңғай жақсы жағынан айтуға да болмайды. Оның нəтижесінде адамдарда жасанды интеллект қалыптасып келеді. Жақсылық пен жамандық, ізгілік пен зұлымдық санаттарының аражігі жоғалып барады.

	ХХI ғасыр – заңдарға, əсіресе адамгершілік заңдарына бағыну ғасыры болады. Оған алдымен сананың жетілуі, екіншіден заңды орындамаудың тиімсіздігі себеп болмақ. Сөйтіп, адамгершіліктің жалпы ережелері бұдан төрт мың жыл бұрын негізі қаланған Шумер елі заңдарының бүгінгі жетілген түрлерімен кірігіп, тізе қосып əрекет етеді.

	Батыс адамының басым бөлігі жұмысқа əбден берілген. Қызметте де, үйде де, жолда да – жұмыс. Жұмыс уақыты мен бос уақыт екеуі араласып кеткен. Оған ұялы телефон, интернет жəрдем береді. Бұрынғы «Жұмыста – жұмыспен, өзге кезде өз тіршілігіңмен» деген қалыпты тұрмыс дағдысы бұзылған. Демалуға уақыт жоқ, əлгі «ойыншықтар» мен бас толы ой оған мүмкіндік бермейді. Тамақ асығыс-үсігіс ішіледі. Адамдар ұмытшақ, күйгелек, ашуланшақ, яғни стреске бейім. Бастықтың көзіне түсу, мансапқа жету, көп ақша табу – мақсат сол, осындай тұрмыс өмірдің мағынасы болуға айналған.

	«Егер адам не үшін өмір сүретінін білсе, онда оған қалай өмір сүретіні бəрібір» деген қағиданы осындайда еске жиі түсіріп, жалғыз жұмыс қана өмірдің мағынасы бола алмайтынын ұмытпаған дұрыс.

	ХХI ғасырдың ортасына қарай дене кемістігі бар адамдардың өмір сүруі жеңілдеп, жасанды көз бен құлақ пайда болуы мүмкін. Сонымен бірге, бүгінгі бағытқа сенсек ХХI ғасыр адамының орта жасы қазіргіден анағұрлым ұзағырақ болады деседі, зейнеткерлік жасы жетпіске барып, көмек қажет етпейтін, жасы жүзден асса да өзі тұрып-жүре алатын адамдар көбейетін сияқты.

	ХХ ғасыр əйелдердің еркектерге тəуелді болмай өмір сүре алатынын көрсетті, алдағы өмірдің түбегейлі өзгеруіне осы да себеп болуы мүмкін. Өйткені, бұл тəуелсіздіктің ақыры əйелдерді қатыгездікке ұрындыруы ғажап емес.

	ХХI ғасыр ортасына қарай қазіргідей отбасы болмайды дейді кейбір болжаушылар. Голландияның астанасы Амстердамда қазір 350 қарттар үйі бар, ол қоғамға да, сондағы қарттардың өздері мен отбасына да тиімді деседі. Сонда да, адам баласы, əсіресе Шығыс халықтары елуден асқанда мансап қуа бермей, өзін отбасы мен балаларға арнауды мақұл көреді, бұл ғасырда да осы пиғыл жалғаса береді. Елуден асқанда адам өмірден шаршай бастайды, сол кезде басты алданыш – балалар мен немерелер болып қалады.

	Алдағы бірер онжылдықтар ішінде бұрынғы Кеңес Одағының оншақты елі мен күні ыстық Африка адамдарынан басқалардың үйлену жасы 30-35 жасқа қарай қарай көтеріледі. Жас адам алдымен өзін-өзі жеткізіп, отбасын бағып-қаға алатын кезде ғана тұрмыс құратын болады. Отбасы құру жауапкершілігі келісімшарт арқылы реттеледі. Бала саны, оның дүниеге қай кезде келгені тиімді, жоспарлы түрде жүреді, «сүйікті бала – қалаулы уақытта» деген мақсат орнығады.

	ХХI ғасырдың екінші ширегінде көмір мен мұнайдың орнына отынның басқа түрі келуі мүмкін. Күніне 9-10 сағаттық жұмыс күні қайтадан келеді.

	ХХI ғасырда жаңа жетістіктер мен бұрын кездеспеген құбылыстар ашыла береді. Осыдан жүз жыл бұрын бар болғаны 12 химиялық элемент белгілі еді, қазір – 92. Дегенмен, кейде ашылып жатқан жаңалықтың ашылу мерзімі ғана белгіленеді, ал шын мəнінде ол жаңа нəрсе болмауы мүмкін.

	ХХI ғасырдың ең басты жетістігі өзінің ешқашан қиындық көрмейтініне сенімді, сондықтан дүние жинауға қызықпайтын адамдар көбейеді. Жинаған білімі мен білігі өміріне жетіп артылатын болғанда да дүние жинауға ұмтылған адам заманына лайық кісі деп саналмайды.

	Аристотель: «білу мен түсіну – өнер, тəжірибе емес» дей келіп, «өнерді білген адам тəжірибесі мол адамнан ақылдырақ, өйткені ақыл көбірек білімге байланысты, тəжірибелі адам «не екенін» біледі, бірақ «қалай екенін» білмейді, өнерлі, яғни білімді əрі түсінігі мол адам «қалай» екенін де біледі. Сондықтан кəсіпті жақсы меңгерген адам тəжірибесімен өз кəсібін ғана дұрыс атқарады, ал үйретуші мəселенің қалай туындағаны мен жолы қалай екенін айта алады» дейді.

	ХХI ғасырдың басты проблемалары: ауыз су, таза ауа, радиациялық залалдар, биологиялық қару, ақпарат құралдарының адам мінезіне теріс əсері.

	Ең үлкен тоқырау экологияға байланысты болады. Адамзат табиғатты қорғауды шындап қолға алмаса, «ертеңгі келер пайданы сезіну тапшылығы» жалғаса берсе, ғаламдық өзгерістер нəтижесінде өмір сүру режимі өзгеріске ұшырауы мүмкін.

	Болашақтағы бұлғақтар ақпарат құралдары арқылы жүзеге асырылады. Ал, тоқыраудың барлық түрінің ең қатерлісі – сенімнің тоқырауы.

	Жері үлкен, шекарасы көлемді, халқы аз елдер үшін қиындықтар туады. Соғыссыз-ақ жеңілу, жерді беріп қою қаупі пайда болады. Жері аз көрші, өз еліне сыйыспаса, алдымен жақын елге көз алартады. Жаулап алу қарусыз жасалады.

	Тағы 20-50 жылда қазіргі адамзат саны екі есе өседі. Басты проблема адамдардың жер бетіне сыйысуы жəне оларды азық-түлікпен қамтамасыз ету болады.

	Жер шарында елу жыл соғыс пен жаппай қырылу болмап еді, халық саны үш есе өсті. Сондықтан, соғыс – адам санын реттеуші деген сорақы ойды да мойындауға тура келеді.

	Соғыс – дамудың қозғаушы күші болатыны да бар. Екінші дүниежүзілік соғыс – Біріккен Ұлттар Ұйымы мен Еуропалық Одақтың дүниеге келуіне, қару-жарақтың принципті жаңа түрлерінің, атом бомбасы мен ядролық реакторлардың пайда болуына əкелгені шындық.

	Жетілудің дамуы тоқтық арқылы келеді. Қарны тоқ адамның қайырым-мейірімге, мəдениетке ұмтылуы басым.

	Аң-құстардың табиғатын зерттегендер, бұлар өте көбейіп кеткенде көбірек жасағандары мен əлсіздері өздерін артық санап, басқалары тіршілік ету үшін өздерін қырғынға ұшыратып, реттеп отырады дейді. Орталық Азия елдерінде адамдар саны жүз жыл ішінде қуғын-сүргінге, соғысқа қарамастан жеті рет өсті. Бірақ адамдардың кей бөлігінде аңқұстардағыға қарама-қайшы – өзінен басқасын жоюға тырысу барлығын айтпағанда, өз ішінде азаюды аң-құсша реттеу мүмкін бола қоймас. Жаратушының зілзала, түрлі апаттар, жаппай аурулар арқылы реттеп жататыны осы қарсылықтың бір түрі емес пе екен?!

	Дамыған елдерде қызмет көрсету саласы өсіп, өндіріс көлемі төмендеп келеді. АҚШ-та бүгінде өндіріс көлемі жалпы өнімнің 29,9 пайызын, Ұлыбританияда – 30, Францияда – 28,7 пайызды құрайды. АҚШ-тың ауыл шаруашылығы өндірісінің көлемі жалпы өнімнің екі-ақ пайызы. Соның өзінде өзге елдерден тамақ сатып алып жатқан жағдайы жоқ. Сондықтан, біздің елімізде жалпы өнімнің 48 пайызын ауыл шаруашылығы құрайтын еді, сол төмендеп кетті деу қисынсыз, олай болуы – біздің индустриясы дамып бара жатқан елге айнала бастағанымыздың белгісі.

	Біздің тұрмыс деңгейіміз табиғи ресурстардың көптігіне тəуелді болудан қалатын кез алыс емес. Халықаралық сауда дамыған сайын тауар арзандайды. Мұнай мен газдың бағасы алдағы жиырма жылда 50 пайызға төмендейді. Болашақтың тірегі: микроэлектроника, биотехнология, телекоммуникация, жолаушы ұшақтары жүйесі, машина жасау мен робототехника, компьютерлік техника, материалдар туралы ғылымдар болмақ.

	Жапондықтарда зəрдің құрамындағы қанттың мөлшерін дəретке отырғанда көрсетіп тұратын унитаз қазірдің өзінде бар, қан қысымын өлшейтін, кардиограмма түсіретіндері де бар деседі. Музыканы ең үздік өнер иесінен де артық ойнап беретін пианинолар пайда болды, қолыңды дұрыс қимылдатып көзбояу жасап отырсаң жарап жатыр.

	Келешекте білікті, көп қырлы мамандар аса бағалы болады. Қарапайым қызметтердің ішінде балаларды тəрбиелейтін, қарттарға қарайтын қызметтерді адамдар көбірек керек ететін болады, яғни сауаты мен мейірімділігі қатар жүрген адамдарға жұмыс жетіп артылады. Адамдардың көбі тұрмыстық істерді өздері атқармайды, оның ішіндегі отбасы үшін аса жауапты жұмыстардың өзін ақы төлеп істететін болады.

	Шығыстың іргелі ілімі Агни Иога адам эволюциясының келесі сатысы мынадай түсініктерден тұрады дейді: бірінші – əріптестік пен кооперация, екінші – əйелдің нақты теңдігі, үшінші – психикалық қуатты зерттеу, төртінші – ойдың мағынасын түсіну.

	Адамдар бас изей беруді азайтады, саналы шешімдер қабылдауға ұмтылады, олар істің орындалуына тікелей қатысып, атсалысып, бірігіп жұмыс істеуге бейімделіп, адамзатқа ортақ құндылықтарға саналы түрде үлес қосуға тырысатын болады.

	Болжаушылар адамзат алдында тұрған жақын арадағы төрт қауіпті айтып жүр. Олар:

	– жоғары технологиялы қару пайда болып, оның əлдебір əумесердің (жүйкесі нашар немесе диктаторлық шамшылдығы басым) қолына тию қаупі;

	– халықаралық терроризм;

	– діндердің арасындағы келіспеушіліктің ушығуы;

	– бірін-бірі қолдайтын халықаралық қылмыс;

	– есірткі.

	Жаппай жаһандану процесі мəдениеттің де əмбебаптануына алып келуі мүмкін. Ұлы технология аясындағы рухани тоқырау содан туындайды.

	Орыс ғалымы В. М. Межуев «жаһандану – əлемдік қауымдастықтағы ұлттық мемлекеттер мен аймақтардың бір-біріне өзара тəуелділігінің артуы, олардың жалпыға ортақ экономикалық, саяси жəне мəдени ережелері бар бір жүйеге бірте-бірте тартылуы, интеграциялануы» дейді.

	Жаһандану көрінісінің мысалдары – ЮНЕСКО, компьютерлендіру бағдарламалары, ғарышты игеру, бүкілəлемдік қуатты корпорациялар, Халықаралық сауда ұйымы, Халықаралық туристік ұйым сияқты əлемдік ұйымдар, əлемдік қаржы институттары т.с.с.

	Жаһандануды былайша сипаттауға болады: бір ел мен екінші елдің арасындағы кедергілер азаяды, кең көлемде қауымдасудың мəні мен мағынасы артады, ақпараттар беру ісі жеңілдейді, қаржылық, ақпараттық салаларда біртұтас кеңістік жүйесі қалыптасады.

	Жаһандануды жақтаушылар, жаһандану нарық жүйесінде баға біркелкілігін жүзеге асырады, сондықтан, түбінде бағаның реттелуі, оның бірыңғай əрі салыстырмалы түрде төмен болуы мүмкін екендігін алға тартады. Жаһандану – халықаралық қатынастарды біркелкілендіру. Халықаралық конвенциялар жүйесі қалыптасып, оған түрлі елдер мүше болып, соған сəйкес өздеріне түрлі міндеттемелер алып, құқықтарға ие болуы – жаһанданудың нəтижесі.

	Жаһандануға қарсылық білдірушілер оған мықты елдің əлсіз елді езуіне рұқсат беруші деп қарайды, Батыстың Шығысты бағындыруына орайластырылған процесс деп санайды. Жаһандануды экономикалық, яки мəдени империализмнің, тіпті отарлаудың жаңа түрі дейтіндер де бар. Жаһандану кезінде қуат-күші əртүрлі елдерде, мəселен, экономикасы дамыған елдер мен дамымаған елдерде, əскери күші мол елдер мен əлсіз елдерде бұл жіктелу тереңдей түседі дейді. Байдың байып, кедейдің кедейленуіне, бай елдер кедей елдердің игерілмеген байлықтарын талан-таражға түсіруіне жол ашылады деп санайды. Тұтас халықтар экономикалық босқындарға айналады, халықтардың ұлттық ерекшеліктері мен мəдениетіне қауіп төнеді дейді. Əдетте, мəдениеттер мен дəстүрлердің текетіресі, өмір көрсетіп отырғанындай, жақсылыққа апара қоймайды.

	Жаһандану еркін кіре бастаған нақ осы сəтте халқымыздың еліктегіштігі де біздің төл мəдениетімізді сақтап қалуға зиянды əсерін тигізеді. Жалпы, еліктегіштік пен өзін төмен санау – біздің ұлтымызға соңғы екіүш ғасыр ішінде əбден сіңісіп бара жатыр, одан арылуға тиіспіз.

	Жаһандану процесі ұлттық мемлекеттер үшін тиімсіз дейді бұған қарсы топ. Себебі, жаһандану нəтижесінде ұлттық мемлекеттердің егемендігі мен дербестігіне нұқсан келеді, ұлттық жəне стратегиялық тəуелсіздігіне қауіп төнеді. Сондықтан бүгінгі таңдағы ұлтшылдықтың өршуін жаһандануға қарсы əрекет деп танушылар да жоқ емес.

	Ұлттық мемлекеттердің əлсіреуіне жаһанданусыз-ақ əлемдегі миграциялық процестердің артуы, туризмнің жаппай өрістеуі, экономикалық байланыстар кешенінің пайда болуы өз əсерін тигізіп отыр.

	Ұлтшылдықты арттыру арқылы жаһанданумен күресу нəтиже бермейді. Түптің түбінде ұлтшылдық көріністерін мықты ұстана отырып, жаһандық даму процесімен қатарлас даму саясатын ұстанғандардың жолы дұрыс болып шығады. Оның дұрыстығына ұлттық мəдениетпен бірге орыс, ағылшын тілдері арқылы келіп жатқан жаһандық мəдениеттің қатар дамуы көріністері, АҚШ долларының өз теңгемізбен бірге қолданысқа еніп кеткені, домбыра мен скрипканың бір əуенді бірге ойнай бастағаны дəлел бола алады. Осы арада тепе-теңдіктің болуына, өзге мəдениеттің төл мəдениеттен артық еніп, тұмшалануына жол бермеуге баса назар аударылуға тиіс. Ол үшін жаһандану процесінің елге келген ықпалы ұдайы зерттеліп, талданып тұруы керек. Сонда ғана ұлттық мемлекеттердің саяси əрі экономикалық қауіпсіздігіне нұқсан келмейді. Жаһандануды мойындамайтындар мен менсінбеушілер артта қалып қояды.

	Дəстүрлі мəдениет сырттан келетін мəдениетке төтеп беруі үшін елдің рух-санасы жоғары, күнделікті ақпарат құралдары теріс əсерді беретін хабарлардан таза болғаны дұрыс. Ұлт тіліндегі хабарлар, дəстүрлі мəдениеттің озық үлгілері жүйелі түрде əрі өзге тілдегілерден молырақ жасалмаса, ұлт рухының əлсіреуі, əсіресе жас буынның басқа бағытқа көшіп кетуі шапшаңдайды.

	«Театр тобырды халыққа айналдырды» депті неміс ойшылы Томас Манн. Ал бүгін сол театрдың орнын басқан – теледидар ойсыз тобырдың санын көбейтіп-ақ жатыр. Көркемөнер мен киноның орнын масс-медиа мен шоу бизнес баса бастады.

	Болашақта адам тағдыры ақпарат көздеріне тəуелділігі бұдан да артады. Ақпарат көздері жабыла қолдаса, кісі емес кісі – кісі болып шығады. Ақпараттың шындап дамыған кезі – кітап пен газеттің жаппай шыға бастаған кезі десек, оның басталғанына біржарым ғасыр болды. Соңғы уақытта олар арзан сөзге, ашық-шашық пиғылға үйір. Таяу болашақ – ақпараттың талдамалы дүниелерді көбірек жария ететін көздерінде, сананың оянуы солар арқылы жасалады, сана оянған сайын халық нақты ақпаратты көбірек керек ететін болады. Бүгінгі күні кітап оқымайтындар көбейіп, поэзия мен махаббаттың мəні өзгеріп, оның тым қарабайыр, жеңілтек түрі пайда болса, ол – сананың бүгінгі деңгейінің өлшемі.

	Өзге ұлттардың мəдениетін өркендетуге, дін мəселесіне келгенде сындарлы діндерге қолдау көрсетуге бейімделген жөн. Еуразиялық мəдени кеңістіктің қалыптасу бағыты осының дұрыстығын көрсетеді. Діннің жаңа бағытын ашу партия құрудың халықаралық түріне айналып барады. Адамдардың ықыласын сатып алу немесе жан-жүйесіне əсер ету арқылы тілеулестерінің қарасын көбейтетін діндер пайда болды. Жаһандану жергілікті мəдениетті сөзсіз бағындырып алуды немесе жойып жіберуді мақсат етпейді, қатарлас, бірге дамуды ұсынады. Компьютер бағдарламаларының ұлт тілінде сөйлеуі, интернет жүйесінде ұлт тіліндегі сайттардың пайда болуы осыған дəлел.

	Тағы жарты ғасырдай уақыт өткен соң ұсақ мемлекеттер жойылып, тек ұлы мемлекеттер қалады. Ұлы мемлекет болудың бірінші белгісі – халқы 50 миллионнан кем болмауы, оған қоса, ол мемлекетте саяси, экономикалық дербестік, берік шекара, халқында мықты рух, жоғары патриоттық сезім болуы керек. Бұл сан босқа белгіленбеген, соншама халқы бар мемлекет əрі өндіруші, əрі тұтынушы. Қазақстан секілді 15 миллион халқы бар елдер өз өнімдерін басқа елдерге сатуға мəжбүр, себебі тұтынушысы аз. Тіл мəселесіндегі шешімдер осы жағдаятты ескере жүргізілуі керек. Жер бетінде 214 мемлекет бар, олар 6100 тілде сөйлейді, оның ішінде 300 тіл тұрақты, ал олардың 150-і ғана мемлекеттік тіл. Соңғы ғасырда 250-дей тіл жойылған болса, оның бəрі де саны аз, халқының сауаты төмен ұлттар еді.

	ХХI ғасырда ізгілік азайып, қатыгездік көбейеді. Бұрын автомашина жүргізушілер жолда бұзылып тұрған машина көрсе, тоқтап жəрдем беріп кететін, бүгінде өйтпейді. Бұрын тайгадағы аңшы өзі демалған жерге құрғақ отын, тұз, сіріңке тастап кететін, қазір ол жоқ. Тастап кете қойғанда да келесі келгендер оны жалғастырмайды, барды бүлдіріп, сындырып, жойып кетеді. Семейдің жаңа көпірін салған жапон менеджері көпір төңірегін көгалдандыру үшін егілген 40 мың түп ағаштың бірер ай ішінде үштен бірі ғана қалып, басқасы сындырылып жарамсызданғанын таңырқай айтады. «Өздеріне арнап жасалған жақсылықты, өздері жоққа шығаруының себебін ешбір түсіне алмай басым қатты» дейді ол.

	Кейбіреулер қатыгездік азаяды деседі. Мұны бұрынғы кезде елдің көзінше ат құйрығына байлап сүйретіп, басын шауып, асып, қазыққа отырғызып, көлденең ағашқа қағып өлтіретін болса, қазіргі өлтіру одан гөрі жұмсағырақ, жан қинамай, жасырын, байқаусыз жасалады деп түсіндіруге тырысады.

	Қисын бойынша адамның сауаты ашылған сайын қатыгездік азаюға тиіс, ал бүгінгі күні ол керісінше артып келеді. Қатыгездік жасап, онысын «жер бетінде жұмақ орнатуға тырысып жатырмыз» деп түсіндіретіндер де табылады. Осының бəрі – сауаттанудың бір деңгейге келгенде тоқтап қалғандығынан. Көп адам: «өзіме жетерлік сауатым бар, оқығанымды түсіне аламын, сол жетеді» деп ойлайды.

	Адам жаратылысында ізгілік пен зұлымдық бірге жүреді. Соның қайсысы алдымен көрінеді, ол – қоршаған ортаға, адамның тағдырына, санасына байланысты. Біреудің тағдырын шешу қолына тиген адам санасыз болса, адамгершілік заңдарын аяққа таптайды. Құдай берген жанды Құдай емес, басқа біреу алған болып шығады.

	Адамның миында үш қабат бар, олар, бейнелеп айтсақ: аң, құс, үй жануары мінездес. Бұлай бөлінудің арасында айқын айырма болмауы да мүмкін. Біреу тəрбиеге, ортаға байланысты аңға ұқсайды, яғни сол секілді өшпенді, көбіне енжар болып келеді. Керек кезінде ғана ұмтылады. Дұрыс тəрбие оны құс секілді еркін, өзімен-өзі болу дəрежесіне өсіреді, яғни мидың екінші қабаты іске қосылады. Тағы бір қабатында, адам үй жануарына ұқсап, аузына бірдеңе тастауды ғана күтіп отыратын болады.

	Атам заманнан аурудың жазылмайтын бір түрін екінші түрі алмастырып келген: туберкулезге ем табылғанда рак кеселі шықты. Енді СПИД келді, демек, қисынға қарағанда, рактың емі табылуға тиіс. Бірақ, жазылмайтын бір кеселге ем табылған əр мерзімде емі жоқ екінші кесел түрі əзір тұрады.

	Ғасырлар тоғысына қарай еркектер нашар жағына қарай өзгерді. Олар топастанып, қорқақтанып кетті. Бір қызығы, дамыған елдердегі топастық дамушы елдердегіден де кеңірек қанат жайып барады.

	Экологияның салдарынан деп жүрген, сəбилердің дүбəра боп туылуының сыры арақ, болмаса, тамақты тойып жемеу секілді себептерден де болуы мүмкін.

	Құдайдың өзінің бөліп берер ештеңесі жоқ. Біреуден алып, біреуге береді. Тоқтардың артық төгіп-шашқаны – аштың үлесі. Біреудің байлығы – біреулердің кедейлігі.

	Тек жекеменшікті қорғаған қоғамда əділеттілік болмайды. Жетістіктен гөрі бақытты болу сəті маңызды. Басым көпшілік үшін бір тойғаны, аяғын созып жата кетер өз үйі бары – бақыт. Ірі байлыққа қапелімде ие бола қалудың уақыты бітті.

	Бүгінде бірыңғай мемлекеттік меншік қайта қаралып, жекеменшік тұрақты дамып жатқан кезде оның мəнісін жете біліп жатпаған сияқтымыз. Платон қоғамдағы келіспеушіліктің басты себебі жекеменшікте жатыр дейді. Аристотель жекеменшікті қызу жақтаған: «Бір нəрсе сенің жеке меншігіңде екенін сезіну рахатын сөзбен жеткізу қиын», – деп түсіндіреді… Ол мемлекетті басқару ісіңде монархия да, аристократия да (Платон қолдағандай), демократия да тиімді нысан бола алмайды дейді. Байларды мемлекет басына қойғанмен, олар заңдарды орындамайды, кедейлер ештеңе жоғалта қоймайтын болғандықтан жауапсыз, сондықтан олардың екеуіне де мемлекетті басқару ісін тапсыруға болмайды. Мемлекетті полития, яғни орта тап басқаруы керек дейді.

	Бізде ғасырға жуық уақытта қоғам үшін маңыздысы жоспарлар мен идеялардың болуы деп келді. Ұзақты күн қара жұмыс істеген адамға: сен бай адамнан гөрі ақылдысың, парасаттысың, ізгісің деді. Мемлекетті басқару ісіне кəсібилікті меңгерген маманды емес, тəртіпті кедейді қойған дұрыс деп саналды. Үлкен қызметке жеткендер бара сала ақылды, білімді бола қалып, ақыл үйрете бастайтын болды. Біз осындай иллюзияға сендік, ал иллюзия – идеялардан, үміттерден, принциптер мен мақсаттардан тұрады. Бұларды бағалау арқылы өмірді таныған адам оның құлы екенін білмедік. Оның үстіне біз осының төртеуінен де ауытқыдық.

	Батыстың индивидуалистік пиғылы, жеке бақыт құқығына ұмтылу, біреуге тəуелді болмау ниеті бүгінде Шығысқа өткен. Шығыс кəсіпшілеріндегі бүгінгі пиғыл – жеке тірлік жасау. Ол АҚШ-та ХХІ ғасырдың отызыншы жылдарындағы ұлы депрессияға дейін болған. Одан кейін жеке жұмыстан, күш-қуатты, қаржыны кооперациялап жұмыс жүргізу əлдеқайда артық екеніне көздері жеткен. Жаһандану процесі осылай Шығыс пен Батыстың аражігін жақындатып жатыр.

	ХХI ғасырда өз күші мен қабілетіне сенетіндер көбейеді, сол арқылы Шығыс пен Батыстың қарым-қатынасы одан да əрі жымдаса түседі.

	Шығыс пен Батысты теңестіруді «Маған қанша жасалса, оған да солай болсын» деген Шығыстық қисынға телуге болмайды. Жаңа Гвинея секілді елдерде бүгінге дейін жалғасып келе жатқан: «соғыста өлгендердің саны теңескенше қоймаймыз», я болмаса «сен мені, менің əулетімді, менің руымды қаншалықты əлсіретсең, мен де сені соншалықты əлсіреткенше қоя алмаймын» деген қысастық ХХI ғасырда қайта келмейді.

	Хаммурапи заңындағы құрылысшының сапасыз салған үйі құлап, үй иесі өлсе, құрылысшыны өлтіру керек дегенін мақұл көру қабылданбайды, ал үй иесінің баласы өлсе құрылысшының баласын өлтіру керек дегені бұдан былай тіпті де мүмкін емес.

	Өмірді тану шегі болмақ емес, ол жəне де адамның қандай қоғамда өмір сүріп жатқанына байланысты дамымайды.

	Марксті біз айғайлап ұран қып, өзімізді зорлап оқып, ештеңе шығара алмадық, капиталистер үндемей оқып-ақ, шаруашылық жүргізудің капиталистік тəсілін сынау арқылы өздерін сынаған ұлы экономистің айтқандарынан қорытынды шығарып, тиімді пайдаланып кетті. Ал, əлеуметтік əділеттілік идеясы ХХI ғасырда да, одан əрі де өзекті болып қала береді.

	Адамдар дұшпандықты адамдардан іздегенше, өзінің ақымақ ойлары мен сезімінен іздесін. Теріс ойларымыз бен жарамсыз сезімдеріміз – біздің дұшпанымыз, кеше де дұшпан болған, кейін де дұшпандығын қоймайды.

	Сезімге бағынудан гөрі парасат пен тəжірибеге бағыну бағалы.

	Жан баспаған тоғайда жүргендерді ұялы телефонмен қамтамасыз етсе, олар өшпенділікті азайтып, тіпті қойып та кеткен болар еді.

	Жаңа басталған ғасыр қандай болса, ондай болсын, бірақ адамның терең немесе атүсті сезімдерін, мəселен – қызғанышты, күншілдікті жойып жібере алмайды. Мəдениет пен ғылымның дамуы адамның мінезіне де əсер етуі мүмкін, бірақ күншілдік пен қызғаныш секілді сезімдердің толық жойылып кете қоюы қиын.

	Тышқандарды бақылап көрген ғалымдар, олардың өшпенділерінің арасынан лидерлер шығатынын айтады, момындары өз үлесінен құр қалып, мақұлшыл қалыпта жүре берсе керек. Адамдар да солай екендігі біздің өзге мақұлықтардан ұзап кете қоймағанымызды көрсетеді.

	Бұдан былайғы биліктегілер тордағы құс немесе аквариумдағы балықтар сияқты: барлық жағынан ашық көрініп тұратын болады. Бірақ, солай екен деп лидердің жеке өміріне, ішкі дүниесіне қол сұғу – орынсыз болмақ.

	Кез келген бастықтың алдында бел бүгіп, «бұранда» болатындар, өз пікірін басшы пікірінен төмен қоятындар өте көп. Олар дамуға қызмет етпейді. Біреуді шұқу, сыбырға құлақ түру, сығалау, бір нəрсе сезіп қалса жариялауға əзір тұру да сол мінездің адамдарында болады.

	Бас игіш, айтқанды орындап, өз пікірін тұншықтыратын адамдар көбейген сайын қоғам тұрақсыздана түседі. Ондай адамдар ат деген жағыңа орынды-орынсыз оқ жаудыруға əзір солдаттар секілді. Ницше осындай жағдайды бақылап барып: «Сіздердің іштеріңізде солдаттар көпақ екен, бірақ жауынгерлер аз көрінді» деген.

	Ницшеге сенер болсақ, екі түрлі мораль бар, біреуі – «құлдық», екіншісі – «қожайындық». «Қожайындық» мораль лайықты, əрі болашақ үшін керегірек. Ол – мықтылар жолы, олар жеке қабілетті, тəуекелшілдікті, өзіне сенімділікті, жігерлілік пен алға қойған мақсатты орындаудағы табандылықты жоғары қояды. «Құлдық» мораль əлсіздерге тəн, олар алдымен мейірімділікті, жанашырлықты, альтруизмді, тиянақтылықты бағалайды.

	Жеке қабілет арқылы дамудың шыңына шығамыз деу – капиталистік демократияның қателігі.

	Адамгершілік қағидалары елде қандай билік тұрғанына тəуелді емес. Олар тұрақты жəне мақсаттың өсуіне ғана тəуелді. Тек, норма мен нақты жағдайдың ара жігі алшақтап кетпеуі керек.

	Антон Чехов ХХ ғасыр басында «орыстар өздерінің өткенін жақсы көреді, бүгінін жек көреді, болашағынан қорқады» деген. Өткенді жақсы көретіні – ол өтіп кеткен, онымен бірге барлық трагедиялар мен қауіпқатерлер өткен, ол халықтың мінезін шыңдады, сонымен оның миссиясы бітті, өткенді уайымдай бергеннен өзгерер ештеңе жоқ дегені. Бүгінін жек көретінін қазіргі жағдайға орай қарасақ: кешегі күнгі өлмес ауқат болса да ауызға тұрақты тастап тұру тоқталып, кездесетін қиындықтарды шешу адамның өз мойнына түсіп қалғандығы дер едік. Ал болашақтан қорқатыны – өткендегі көрген қиындықтары есінде қалған, жақсы жаққа қарай өзгеру жалпыға бірдей емес, сүйеушісі барлар мен өлермендерде ғана кездесетіні көңілдерін құлазытатын шығар.

	Саясатта да өмірдегідей: жартыкеш шаралар мен ықпал ету жігерлі əрі батыл əрекеттерден гөрі көбірек зиян келтіреді.

	Себеп пен салдарды, түр мен мазмұнды араластырып алудан бетер қауіпті ештеңе жоқ.

	Демократия таза күйінде ұзақ сақтала алмайды, оның охлократияға (қара ниет пен бақай есепке) айналып кетуі оңай. Перикл дəуірінде дауыс беру арқылы Сократтың өлтірілуі соның дəлелі.

	Адамзат ғұмырында тек рахат өмірден тұратын алтын ғасыр болған емес. Алғашқы адамдар табиғаттың еркін сыйы ретінде бəрін алды деушілер бар. Қоршаған ортадағы сананың пайда болуы нəтижесінде бөлініп шыққан адам еркіндікте болғанымен, өмір сүру қиындығымен езілген. Одан кейінгі формация адамының да, одан кейінгісінің де өз қиындықтары болған.

	Адамдар планетаның тұрғыны екенін, жаңа аспектіде іс-қимыл жасау керектігін, жеке тұлға ретінде, отбасы немесе ру, мемлекеттер мен оның одақтастары тұрғысынан емес, планеталық аспектіде əрекет ету керектігін түсініп үлгерген. Түсінбегендер басты қауіп қай жерден келетінімен ісі жоқ, өзімен-өзі жүр.

	«Менен кейін топан су қаптаса да мейлі» дейтін өзімшіл тоғышарлық, «маған не жоқ, бізден басқа да ойланатындар, біз үшін мəселе шешетіндер жетерлік» дейтін енжарлық өзін заманының тең мүшесі санайтын кісіге лайықсыз. Шеткі үй құласа, ортаңғы үй шет болады. Осы орайда қаржы магнаты Джордж Сороспен келіспесе болмас: «Қоғамдық қатынастар мен саясатта субъектілердің көзіне елестеткені шын жағдайдың санасында қатысып жүреді».

	Адамзаттың ар-ұяты биік бөлігі жер бетіндегі барлық адамның тағдыры бір екенін түйсінген, өздерін ол үшін жауапты сезінеді.

	Бүкіл əлемге қатысты қағылатын қоңыраулар бар. Оны кімге арналып соғылып жатыр деу керексіз. Болашақ дəуірде əлемдегі əрбір қоңырау – бəріміз үшін соғылады.





II. ТАНЫМ ПАТШАЛЫҒЫ


	Өмір – саяхат. Мəселен, көзбен көресің, ұстап көресің, иісін немесе өзге əсерін сезінесің. Бірақ ештеңені алып кете алмайсың. Яғни: кел, көр, рахаттан. Сырттай қарағанда да, ішкі дүниеде де солай. Кісі бұл саяхатта көре, сезіне, тани жүріп, шамасы келсе, санасы жетсе, күнəларын түзетеді, жан дүниесі тазарады, байиды. Адамзат баласының бəріне қойылар бір талап: саяхатқа келдің, көр, пайдалан, саяхат тəртібін сақта, саяхатқа шыққаныңа риза болып рахаттан, бірақ уақытша екеніңді ұмытпа.

	Кісі өзінің бұл өмірде жолаушы ғана екенін сезінбесе, өмірінде кездейсоқ кездесіп қалған сияқты болып көрінетін заңдылықтар көбейеді. Саяхат ерте аяқталады.

	Адамның алдында таңдау көп. Таңдау жан мен тəнді, рухты таза ұстау секілді мінез ережесіне бағытталған болса, адам қай жолмен жүрсе де жетістікке жетеді, ол мейлі сауда болсын, мейлі кəсіпкерлік болсын, мейлі шығармашылық немесе мемлекеттік қызмет болсын.

	Адам өмірде бəрінің де: махаббаттың, отбасының, биліктің, саясаттың, тəрбиешіліктің, спорттың, соғыстың, ой жəне қол еңбегінің дəмін татып көргенде ғана рухани өсудің барлық сатысынан өтеді.

	Əр адамда адамдық жəне жануарлық жан бар. Қалыпты жағдайда тəн тамақты – жаннан, жан – рухтан, рух – Құдайдан алуы керек. Бұл байланысты бұзуға немесе жоққа шығаруға болмайды, жабайы қағидатпен тек тəнін тамақпен тойындыру, басқа уайымдарды ұмыту кісіні кері кетіреді.

	Алдымен Тəңірі түсінігі, соңынан барып Адам, Жер, жануар, өсімдік түсінігі жүреді.

	Рух биіктігі рухани адамгершілік жəне интеллектуалдық қажеттіліктің заттық қажеттіліктен қаншалықты биік екендігімен өлшенеді.

	Жер-ананың ең негізгі заңдарының бірі – біреуге жамандық келтірмеу əрі тілемеу.

	Адамның ниеті, іс-қимылы жақсы болсын, жаман болсын өзіне қайтып оралады. Ниет түзулігін ұстанбайтын, оны іс жүзінде қолданбайтын адам өз іс-қимылымен өзіне ғана емес, ұрпағына да зиянын тигізуі мүмкін. Құдай адамға жасаған істерін адамның өз қолымен жасайды. Демек, Тəңір тілеуімді берсін деген кісі, соған лайық өмір сүруі керек.

	Адам күнделікті тұрмыста бойындағы Жаратушыға деген, Жерге деген, туыстары мен балаларына, табиғатқа, жалпы адамдарға деген махаббатын азайтып алып, қателеседі.

	Алладан ата-ананы да артық көрмеген абзал дейді мұсылман дінінде. Біздің бүкіл болмысымыз Құдайға бағытталмаса, онда пенде тірлікке жақындай түсеміз. Оның салмағын адамдардың жасаған қиянатынан, содан кейін ет жақындардың, балалардың берген соққысынан түсінесің. Осыған ақылы жеткен кісі Алласына шүкіршілік етеді. Сондықтан адам өзінің ақылдылығын Құдайға деген махаббаттан биік қоймауға тиіс.

	Біздің жанымызда махаббат қаншалықты мол болса, біз төңіректегі əлемді өзімізге соншалықты бағындырамыз, сөйтіп жамандықты жақсылыққа айналдырамыз. Сырттай ренжуге, ұрысуға, түсінбеуге болады, ал ең бастысы, іштей адам жаны махаббатқа толы болсын. Бұл өнерге бірден үйрену оңай емес.

	Ойлап көрсек, біз біреуді жақсы көреміз, біздің махаббаттымызға ештеңе – ақша да, отбасының жағдайы да, қоғамдағы жағдай да, дарынның жоқтығы да, тіпті парасаттылық та əсер етпейді. Бір нəрсеге тəуелді болу – алу деген сөз. Ал, махаббатта ең бастысы – алу емес, беру. Егер біз өзімізді сатып кеткен немесе ғайбаттап жүрген адамды жақсы көре берсек, біздің ол адамдағы Құдайды жақсы көргеніміз.

	Таңертең оянғанда «Құдайға шүкір, тағы бір күнге аман жеттім» деп шүкіршілік етіп, адамдарға титімдей болса да бір жақсылық істеуге талпынған адам – Құдайды сүйе біледі, ондай адам – адамдардың ішіндегі ізгісі. Адамдарға көп берген кісінің өзі де өмірден үлесін молынан алады. Жатарда күндіз жасаған іс, айтқан сөздеріне шолу жасап, кемшілік жіберіп алған мезеттері үшін Тəңірінен үнсіз кешірім сұраса, өзін ренжіткендей жағдай болған болса, себепкер болған адамды көңілімен кешірсе, осы оқиғаға қатысушылардың жаны жайланады, өшпенділік жоғалады.

	Қай адамды болса да, адамдықты қорлағаны үшін, өзін орынсыз ұстағаны үшін жақсы көре алған адам – жетілген адам.

	Құдайға сенбеу арқылы пайда болатын өзімшілдік, тек тоқтыққа ғана ұмтылу адамдағы ең басты сезімді – Құдайға деген биік махаббатты шынайы ете алмайды.

	Затқа құштарлығы мен пайдакүнемдігін жасыру үшін пəндəуи пиғылын дүниəуи ізденіс, ата-баба дəстүріне адалдық жəне болашақ алдындағы жауапкершілік деп ақтағысы келетіндер қашан болса да толып жатыр.

	Аспан мен Жердің байланысы жайлы азды-көпті білмейтін адам аз. Жерде қалай болса Аспанда да солай. Бірақ, Аспанда ақпарат толық, ол Жердегілерге əртүрлі жолмен жетеді. Адам бір нəрседен жапа шексе немесе қайғыға ұшыраса, онда өзінде бір нəрсенің дұрыс болмағаны. Бірақ, ол өмірде заңдармен немесе ережелермен реттелген. Сөз, əрине «ана жермен жүрме, көгалды баспа, жолды мына жерден ғана кесіп өт», деген сияқты тұрмыстық шектеулер туралы емес. Аспан айыптауы адамға жеткенде, ол əділетсіздік секілді көрінеді. Тəңірі қателеспейді. Асықпайды да. Оның қимылы жасырын, əрі қашан болары белгісіз. Осыны түсінген адамдар Жаратушыны сүйеді. Сол адамдар өз іс-əрекеті оның өткенін, бүгінін, болашағын анықтайтынын, Алла адамның тағдырын солайша реттейтінін біледі.

	Кісі басына бір қайғы түсе қалса, «мен Құдайға не жаздым?» – деп налиды, оны əділетсіздік санайды. Шын мəнінде, айыптыға жаза кешігіп, əрі құпия сақтай келеді.

	Адамда өз қателіктерінен басқа қанымен келген күнəлары болуы да мүмкін. Ол – адамның күнəсі өзінен артылып балаларына, одан олардың балаларына өтіп, соның есебінен ата-ананың күнəсі өз ұрпағына да зиянын тигізеді деген сөз. Сондықтан, күнə жасар алдында кісі өзін ғана емес, ұрпағын да ойлаған жөн.

	Адам Тəңіріне көңілі шындап бұрылып, өзінің еткен əрекеттері үшін кешірім өтінгенде, оның жаны мен тəнінде таңқаларлық өзгерістер болады. Адам өзінің жетілмегенін Жаратушы алдында мойындағанда, өзгеруге, əлем кеңістігімен кірігуге Жаратушыдан керекті күш алады.

	Тəңіріден кешірім сұрау дегеніміз істеген ағаттығыңа ұялып өзіңді мүжу, сөгу немесе өкіну емес. Ол – арылу, өзіңді өзгертуге ұмтылу, бар ойды соған бағыттау, келешекте еш уақытта ол қателікті болдырмау.

	«Не жазып қойғанымды білмей тұрмын, бірақ Тəңірге жалбарынып кешірім сұрағым келеді, оны қалай айтқан дұрыс» дегендерге: «Я, Тəңірі, мен бір нəрсеге айыптымын, бірақ оның себебін таппай тұрмын, сонда да менің қатемді кешіре гөр. Маған қатемді түсінуге, бұдан былай ондай қателік жібермеуге мүмкіндік бер» деу орынды.

	Əр күні: «Я Тəңірі, менің туыстарым мен таныстарыма денсаулық бер, ал маған төзім бер» деген адам өзін көптеген қателіктерден қорғайды.

	Махаббат – ең негізгі құрылым, егер ол бүтін болса, басқа қателіктер апатқа алып келмейді. Адамдар махаббатты көп сезімнің бірі деп ойлайды, оны өз қалауына бағындырғысы келеді. Ол дұрыс ниет емес. Біз өзіміз махаббаттың бір бөлігіміз, ол жер шарын құшақтап тұр. Махаббат пен өмір бізге берілген, біз оны бұзуға тиіс емеспіз. Ал бізде ұсақ жекеменшік пиғыл пайда болып, өзіміздегі махаббатты өлтіре бастасақ, онда – əлем кеңістігімен байланыстырып тұрған ең жоғарғы рухани құрылымды жойғанымыз, біздің өзімізге тиесілі емес нəрсені бағындырғымыз келгені.

	Қазіргі кездегі кеселге ұшыраудың ең басты себебі – адамдық құндылықтарды Құдайға деген махаббаттан жоғары қою. Мысалы: бала сүю тілегі, біреуге деген махаббат, рухани қатынастар, тəн рахаты.

	Осыларды абсолютті деп есептеген адамдар кеселге ұшырайды.

	Құлшылық ету мақсатқа айналмауы керек. Ол – Алланы сүю деген мақсатты орындау құралы ғана болып қалсын.

	Діннің қалыптасу, дəуірлеу, кемелдену, тоқырау дəуірлері болады. Дін фанатизмге айналғанда тоқырау пайда болады, яғни, ол өзге діндермен бітіспес тартысқа түседі.

	«Меніңше бір ғана шынайы дін бар. Бұл дін əлі ашылған жоқ, бірақ оның біраз бөлігі мінəжат арқылы байқалады. Бар адамзаттың ілгерілеуі бүкіл шынайы діндердің барған сайын пəрменді бірігіп, олардың пəрменді насихатталуына байланысты. Барша ақиқатты жақсы көретіндер ол діндердегі айырмашылықтар мен ақауларға шұқшимай, олардың бірлігі мен артықшылығын іздегендері жөн» – дейді Лев Толстой.

	Махатма Ганди: «Аш адамға Құдай нан түрінде келеді» – дейді. Демек, аш адам үшін тоқтық – жұмақ. Соловьев Седой: «Құдай бар, əсіресе, керек кезде» – дейді.

	Адамдар көпшілігінде өткенге, яғни тұрмыстық жағдайға мəн бергендіктен, барлық діндер рухтық жағдайды, яғни болашақты мегзеген. Ол рухты көтерген, бірақ толғаусыз ойлау мен қаталдыққа алып келген. Болашақта жұмақ та, тозақ та жоқ. Болашақта Құдай бар. Сондықтан қорқу, уайымдау, ренжу мағынасыз, тек сүю керек.

	Құдайға барар жол санадағы сатылардан тұрады. Əр сатыға көтерілу үшін біраз уақыт сонда тұрып, соны сезініп, соны мақсат етіп барып жоғары өрлеуге болады.

	Құдай адамды өзіне ұқсатып жаратқан дейді көне кітапта. Жетілдірсем, дамытсам, ұлғайтсам, өзгертсем, қоссам деген ниеттің; жүрекке жетсем, көрсем, жеңсем, алсам деген пиғылдың таусылмайтыны соған дəлел.

	«Менi сатып кеткендердi бəрiбiр жақсы көремiн. Маған əдiлетсiз қарағандарды да жақсы көремін. Менің алға қойған арман-мақсатымды қорлағандар мен үмітімді бұзғандарды да жақсы көремін. Қандай қолайсыздық болмасын, я Құдай, саған деген махаббаттың тазаруы мен ұлғаюы деп білемін» деген сөздер де бізге көне кітаптардан жеткен.

	Мұсылман баласы түнде жатарда Я, Алла! – деп Алладан амандық сұрап, таңертең тұрғанда Иншалла! – деп Алласына шүкіршілік етіп, күннің басқа кездерінде Ла иллаһа иллалла! – деп Алласына сыйынып жүруі тиіс.

	Жер бетінде саналы өмір жүйесін құруға болады. Бірақ оған бүкіл адамзат баласын түгел қатыстыру мүмкін емес.

	Өз өміріне, тындырып жүрген ісіне риза немесе бір істі үйренуге, яки атқаруға талпынғыш кісілердің ағзасы таза болады.

	Кісі өз көңілінде өзін қандай түрде көргісі келсе (дені сау, сұлу, бай, бақытты т.с.с.), солай көре білуі керек. Өмірдегі барлық оқиғалар біз ойлағандай дамиды.

	Ницшенің өмір жайлы жеке моральдық көзқарасы мынадай: «Өмірдің құндылығы оның биологиялық мағынасында – тек өмір ғана абсолютті құндылыққа ие жəне ол құндылығы бар барлық нəрсені туындатады; күштінің еркіндігі – еркіндік кім жеткілікті күшке ие болса, еркіндікті жеңіп алуға жəне қорғап қалуға кімнің күші жетерлік болса, соныкі; теңсіздік – адамдар бір-бірімен тең емес, олар əрқайсысында өмірлік қуаттың қанша қоры бар екеніне байланысты бір бірінен жақсы не жаман».

	Мораль деген – қоршау. Қоршаудың ішінде болғандардың жігері жасиды, еркіндік шектелген жерде жігерге тосқауыл қойылады.

	Адамның даму сатыларын нақтылар болсақ, ол шамамен мынадай: ши-кізат – талаптану – іздену – еңбек – шығармашылық – жаңашылдық – жетілу.

	Алға қойған мақсатқа жетудің үш шарты:

	1)өмірді сол күйінде қабылдауды үйрену;

	2)мақсатқа жету жолында өміріне наразылықты бойға жиғызбайтын позиция ұстану;

	3)белгісіз күштермен тиімді қарым-қатынастар жасауды білу.

	Пенде тірліктегі кейбір құндылықтарды əсіре бағалау керексіз. Олар:

	Сенім. Біреуді қатты құрметтеп, идеал жасаса, ол сенімнің бүлінуі оңай. Мəселен, коммунизм идеясы өте жақсы, бірақ оған біреулер қатты сеніп, табынуы оны жеңіліске ұшыратты.

	Билік. Билікті көп адам жақсы көреді. Ол дұрыс, əрі зиянсыз. Бірақ билікқұмарлар өзгелерді мұқату арқылы оны зиянды етеді.

	Ақша мен дүние-мүлік. Бұлар қанша болса да, адамға жетпейді. Ақша мен дүние-мүлік аз болса, машина мен көп қабатты үй болмаса жолым болмады деу, одан жаманы – байларға күншілдікпен өшпенді қарау жəне оларды байлығы үшін жек көру, сол пікір иесіне келер табыс пен жетістікке тежеуіш болады.

	Ізгілік, діндарлық. Ізгілік те, діндарлық та жақсы. Бірақ, ізгіліктің сырт белгілерін жасай немесе діни рəсімдерді орындай жүріп, оны мықтап ұстанбау орынсыз, ал мендегі ізгілік пен діндарлық өзгелерде неге жоқ деп оларды жек көруге тағы болмайды.

	Атақ, даңқ, құрмет. Бұларға ие болғандар өзге қарапайым тобырды жек көрсе, онда зиянды. Мен «жұлдызбын» деу мүмкіндікті шектейді, қалайда жетсем деп бір биікке өлердей ұмтылу, өзгені күндеу, өзіне риза болмау да зиян.

	Мансап, болашақ. Кісі өз болашағын жоспарлап алып, оған жете алмаса, ызалануы немесе уайымға салынуы – зиян.

	Сұлулық пен тартымдылық. Өзін əдемімін деп қызықтап, осының əсерімен өзгелерді өзінен төмен санау орынсыз. Өзін-өзі ұсқынсызбын деп айыптау да зиянды.

	Əдептілік талаптары, қоғамдық пікір. Бұл ересек кісілерге тəн. Олар жастардың «əдепсіз» мінезін жақтырмайды. Əскери адамдар мен шенеуніктердің көбісі көршілермен аралас-құралас өмір сүрмейді, бұл екі əрекет те орынсыз.

	Өмір сүру тəсілі. Кісі өзінің өмір сүру тəсілін өзгелердікімен салыстырып, сыни көзқараста болса немесе ата-анасы баласының оқуды жақсы оқып, жақсы ақы төлейтін жұмысқа орналасса, үй-жайы, балалары болса дегенді ұдайы ойлай берсе, оның орындалуына өзі кедергі болады. Ондай адам баласы қиялындағыдан басқаша өмір сүре бастаса абыржи бастайды, сөйтеді де оны өз қалауындай өмір сүруге итермелейді, ұрпақтар қайшылығы осындай себептерден пайда болады.

	Адамдардың арасындағы қарым-қатынас. Жақсы тəрбие алған адам өз білетінінен гөрі жұпыны, дөрекі жағдайға түссе көңілі қобалжиды немесе ренжиді, өзінің мəдениетін өзгелерге таңбақ болып түсінбестікке тап болады.

	Жұмыс. Көптеген адамдар өмірінің басты мақсаты жұмыс деп есептейді, уақытының басым бөлігін соған бөледі. Сүйікті ісін, болашақ жайлы жоспарлар мен идеяларды, жұмыс бабындағы өсу немесе байлыққа жетуді басты мақсат етеді. Ондайлардың жұмысы сəтсіздікке ұшырап тұрады, сол арқылы тағдырдан жиі ескерту алады.

	Білім, интеллект. Бұл қасиеттерге аса көп мəн беру ғылыми қызметкерлер мен өнер адамдарына, зиялыларға тəн. Бұл қасиет былай алғанда өте орынды болғанымен, білім мен зиялылыққа ұмтылмайтындарды жек көргізетіндей дəрежеде тереңдесе, онда дұрыс болмағаны.

	Адамдардың мінез-құлқындағы саналылық пен байсалдылық. Мен өз пікірімді біреуге айтып, оны неге тез түсіне қалмады деп ренжісем – орынсыз.

	Тəн саулығы. Ауырып қалам ба деп қобалжу, дене бітіміне көңілі толмау немесе өзінен əлсізді кемсіну – ауыруға жол ашады. Тіптен «бəлен жерім ауырып отыр» деп жалған себеп айтқаннан адамның тап сол жері ауырып қалатыны ғылымда дəлелденген.

	Отбасы, балалар. Болашақ отбасын қиялында жоспарлап алып, оның кейбіріне аса мəн беріп (махаббатқа беріктік, бой сұлулығы, түсіністік т.с.с.), олай болмаған күнде ренжу проблеманы шешудің орнына тереңдетеді.

	Төсек қатынасы. Төсекте əріптеске немесе өзіне көңілі толмау – күнə.

	Қабілет. Ойдағыдай жетістікке жете алмаса ренжу, өмірім босқа өтті деп түңілу, керісінше үлкен жетістікке жетсе, өзгелерді менсінбеу – керексіз. Бұның екеуі де күнə жəне оның жазасы болады.

	Жетілу. Өзін немесе біреуді жетілді, толысты деп есептеп, біреулерді соған салыстырып менсінбеу – күнə.

	Шығармашылық, жасампаздық. Өз өнерін биікке бағалау артистерде, музыканттарда, суретшілерде, жазушыларда кездеседі. Бəрі менен төмен, я менің өнерім бəрінен жоғары, мені түсінбейді деу, осы пікірдегі шығармашыл кісілердің қабілетін төмендетеді, түсінбестік тереңдейді, түптеп келгенде күнəға жетелейді.

	Мақсат. Əркім-ақ алдына мақсат қояды. Бірақ сонысы орындалмай қалса еңсесін түсіру, уайымға салыну, шырт етпе болу мен өшпенділік жазасын алады. Мақсат қою дұрыс, бірақ оны өмірдің мағынасы етудің керегі жоқ. Пенделік мақсат жеңіске жетуге ұмтылушы кез келген сатыда жеңіліс табуға əзір болғанда ғана тез орындалады.

	Қазіргі ілімдердегі рухани ізденулерде үш бағыт бар: бірінші бағыт – ақпаратқа бағыну. Бұл бүгінгі өмір шындығынан теріс айналу. Оны бəрінен баз кешуді насихаттайтын бағыттарды ұстанатын жаңа діндер уағыздауда. Екінші бағыт – этикалық қағидаларға, дұрыс мінез-құлыққа оралу. Бұны ұстанатындар көне (классикалық, консервативтік) діндер. Үшінші бағыт – тəжірибе нəтижелерін пайдаланушылар, олар сиқыршылар мен дуалаушылар. Олар сананың өсуі мен рухани өрлеуді мойындамайды.

	Соңғы жылдары адам қуатының деңгейі күрт өсті. Бұрын жылдап жасайтын жұмысты қазір бірнеше айда, тіптен, бірнеше күнде жасауға болатын болды. Адамның кəсіби мүмкіндігі артты, бірақ мүмкіндік артқанмен, ой-санасы кəсіби мүмкіндігінен қалып қойғандар бар.

	Барлығы жылдам шешілетін заманда өмірден лайықты орын алғысы келген кісі бір мезгілде əрі əулие, əрі адам, əрі іскер болып қалыптасуы керек.

	Қазіргі заманғы адамның əрқайсысының санасында екі қарамақайшы процесс қатар жүруі керек: бүгінгі тірліктен бас тартып, Ғарышқа ұмтылу – əулиелік; алған ақпараттарын жүзеге асыру, белсенді қимылдау – икемділік. Бұл жаңа сана, онда ғарыш – бірінші, өркениет – екінші. Əрбір адам əулие пиғылда болуы керек, басымдылық икемділікке емес, киелілікке беріледі. Саудагер де, саясаткер де, ғалым да əулие болуға ұмтылғаны жөн.

	Адамдағы негізгі үш ішкі сезім – жігер, рух жəне «мен».

	Өмірге аса құштар бола тұрып, бір мезгілде өмірге наразы кісілер болады. Саналы шешім қабылдай алатын кісі ештеңеге абыржымайды. Əрбір абыржу – кісіні уайымға салған жағдайдың себебін терең түсінбеуден келіп шығады.

	Адам өз өмірінде кездейсоқ оқиғалардың не себепті болып жатқанының заңдылығын білмейді. Адамның санасы жаңа оянған кезде, күн күркірегеннен, найзағайдан, оттан қорқатыны сияқты бұлдыр болашақ яки белгісіздік кісіні шошытады. Нақ осы шошыну болмас үшін адам өзінің болашағын өзі жасайтынына сенімді болуы керек. Бірақ, адам болашағын бір өзі ғана жасай алмайды, оған бізге белгілі немесе белгісіз кейбір күштер де əсер етеді. Сол күштердің бізге əсер ету заңдылықтарын біле білген кісі ғана өз болашағын болжай алады.

	Адам есту, көру, сезіну арқылы түрлі ақпарат алады. Мақсат – солардың өзіңе керегін таңдай білу, пайдаға жарату.

	Адам өзін қоршап тұрған əлемге наразы болмауы, оны сол күйінде, жетістігімен, кемшілігімен қабылдай білуі керек. Төңірекке наразы болу – ішкі əлеміңе зиян келтіру. Бірақ, бұл белсенді көзқарас, батыл пікір болмауы керек деген сөз емес.

	Көп адам көңіліне бір идеал бейне жасап алады да, кездескен адамын сол идеалымен салыстыра жүреді. Бəрі бірдей ол идеалға сай болуы мүмкін емес. Біреу өшпенді, біреу күлегеш, біреу күншіл, біреу қызғаншақ, біреу сөзшең, біреу мешкей. Олардың бəрін идеалмен салыстыруға болмайды, олардың бəрі бір қалыпқа сыймайды, сондықтан адамдар қандай болса, сол күйінде қабылдауға үйрену керек. Менің көңілімдегідей бола қоймады деу адамның көңілінде абыржу туғызады. Іштей наразылық немесе қарсылық пайда болады, соның өзі – күнə. Ал оны өзің ойлағандай қалыпқа келтіруге тырысу, сол үшін іштей болса да өштесу немесе уайымға берілу – қате. Ол – дауыс көтеріп ұрсысумен бірдей. Өзіңді қоршаған ортаны қалай болса солай, өзгертусіз қабылдай білуді үйрену – жетілудің жолы.

	Қолдан идеал жасаудың тағы бір түрі бар, ол – тұрмыста бəрі жақсы, бəрі ойдағыдай болғанда кездеседі. Ал сол тыныштық бұзылғандай бір нəрсе жасалса болды, адамның ішкі дүниесінде наразылық, тіпті өшпенділік пайда болады. Өмірде мағына қалмағандай күйзелуге баратын да сəттер кездеседі. Оның себебі – кейде болмашы ғана нəрсеге, мəселен, орнықты жұмыстан қысқарып қалу, жақсы көрген адамыңа қосыла алмау, бала сүю бақытының кешігуі, ұдайы болатын ақша тапшылығы т.с.с. істерге айрықша мəн беруден шығады. Пенде тірлікке жабыса бермеу, негізгі назарды Құдайды сүюге арнау нақ осы жағдайда өз пайдасын тигізеді.

	Əрбір қателік – жігердің əлсіреуінің, қателік жібермеу инстинктінің жойылуының нəтижесі.

	Адам қате көзқараста болғанда немесе түсінігі дұрыс болмағанда кездесетін күнəлар:

	–менмендік, өзіне-өзі сүйсіну, өзінің маңыздылығын артық бағалау, өз пікірін ғана дұрыс деп есептеу;

	–өзіне немесе тағдырына наразылық. Өз мүмкіндігін жоғары санау жəне оның жоғары бағаланбағанына өкпелеу;

	–адамдарды айыптай сөйлеу немесе жек көру;

	–алуға тиіс үлесімді алмадым немесе мені өмір орынсыз жазалады деп өмірге өкпелеу;

	–үстемдікті аңсау. Əйелі би болса немесе басшы қызметтен айрылып қалса, дұрыс түсінбеу;

	–қызғаныш. Өзгелерге мүлік ретінде қарау. Қызғаншақ кісіге əдетте еркін жəне іштей тəуелсіз жұбай жолығады.

	Кісі бойын кеселге ұшыратуға, қуатын кемітуге əкелетін қате сенімдерді уақытында ысырып отырған дұрыс.

	Көңіл көз соңынан еріп кетпеуі керек. Ал, көңілдегі теріс пиғылды ұдайы басып тастауға əдеттену, керісінше жақсы ойды, көзқарасты мақұлдап, жетілдіріп отыру арқылы адам тек өзінің орынсыз пиғылынан арылмайды, бүкіл əлемде, адамзатта кездесетін тоғышар пиғылға тосқауыл қоя алады.

	Адамның жəне оның ұрпағының келешегі стратегиялық құрылымның жағдайына байланысты. Сондықтан оларды пайдалану мен бұзудың кез келген əрекеті өрістік өзін-өзі реттеудің жүйесін қорғауды іске қосады, көбіне олар ауыр кеселдер түрінде кездеседі.

	Адамдардың əлсіз энергияларға, олардың ауытқуларына деген сезімсіздігі, оны дұрыс қабылдамауы, физикалық əсер етуге қолапайсыздық, өз өміріндегі оқиғалардың себеп-салдарын түсіне алмау физикалық деңгейдегі тоғышарлыққа алып келеді.

	Өмірде кездесетін ауру, қиындық, қолайсыз жағдайлар, адамның, оның мінезінің, психикасының күйзелісі – өрістегі деформация мен оның үндестігінің өзгеру себебін болдырмау үшін жасалып жатқан төлемнің көрінісі.

	Біреуге ренжіген адам, алдымен сол адамды іштей ақтауға тырысып, соңынан кешіргені мақұл.

	Дұрыс болу мен кең болудың бірін таңдау керек болса, кендікті қалаған жөн.

	Ұзақ өмір сүретіндер – мейірбанды жандар, өзгелерге жақсылық тілеп отыратындар.

	Үндестік дегеніміз – махаббат. Адам өз бойындағы махаббатты сезінуге ұмтылуы керек, сонда ғана ол теріс мінез бен əдеттерден аулақ болады.

	Адам өзін қоршаған ортаны сүйе алмаса, жаны жайсызданып, қиналады. Содан барып жасанды көңіл көтеруге əуестенеді: маскүнемдік, нашақорлық, содан шығады. Нашақорлық пен маскүнемдіктің негізгі себебі – адам жанындағы махаббат деңгейінің төмендеуі. Ондай жағдай реніштен, адамдарға деген махаббатты өлтіруден болады.

	Кейде кісіге бір сыртқы əсер сезіледі. Оны қарғыс тиген, теріс дұға оқылған, көз тиген деп жатады. Ол да адамның өзінен. Өмір сүру қағидасын бұзбаған, асылық іс-əрекеті немесе пиғылы болмаған кісіге ол жұқпайды.

	Адамға жүрген-тұрғанда бір нəрсе ұнамай қалу жиі болады. Бірақ ол ішкі қарсылықты, өшпенділікті туғызатындай терең əсер етпеуі керек. Ой мен мінезді бақылаудан тыс қалдырмаған жөн.

	Адамда туа бітті болатын ерекше қасиеттердің өзі (суретшілік, əн айту, музыка аспабында ойнау, құрастыру, жаңалық ашу) – адамды тексеру. Мен ерекше жаратылғанмын деген астам пиғыл ол қасиеттердің жоғалуына немесе одан да үздігірек біреудің тезірек шығып, оның алдына түсуіне əкеліп соғады.

	Мен жұртқа жақсы қарасам, олар да маған жақсы қарауға міндетті деп ойлау орынсыз. Олай ойлағанның көңілі қалады. Жақсы қарап, жақсы жауап күтіп, олай болмай қалса: төңірегімдегілер менің жанымды түсінбеді деген ыза пайда болады, ол ағзаға зиян келтіреді.

	Болып жатқан апаттар мен қорқынышты жағдайлар – адамдардың рухани кедейлігінен. Оларды болдырмау үшін жер бетінде болып жатқан, бірақ біз ешуақытта қиындықтарды осымен байланыстырмайтын – рухани іруді тоқтату керек.

	Адам қуатының артуы одан өз əрекеттерін, көңіл күй ауаны мен ойларын мұқият бақылап жүруді талап етеді: ешуақытта ешқандай үзілдікесілді пікір айтуға болмайды, өйткені ол сіздің тарапыңыздан өзгелерге əсер ету болып табылады. Сондықтан да көне діндер момындық пен ешбір талқылаусыз бағынудың дұрыстығын насихаттайды.

	Кісі ауырса, күнделікті тірлікпен ісі болмайды. Егер ауру жазылмайтындай күдікті болса, онда басқаның бəрі ұмыт болады. Адам ойланады жəне өмірдің мағынасына үңіледі. Өлім қаупі алдында адам өмірге көзқарасын күрт өзгертеді. Бұрынғы құндылықтар мен сүйікті істері өзінің мағынасын жояды. Адам тіршіліктің уайымдарын ұмытады. Содан ағза тазарады. Сонда жазылып кету мүмкіндігі жоғарылайды.

	Ауру – адамның бағытынан ауып бара жатқанын білдіретін белгі. Оған апат ретінде қарау қажет емес, ол адамды құтқару үшін келеді. Адам ауырып, күйзеле келе жіберген қатесін түсініп, рухани жетілуі, дамудың жаңа жолдарын іздеуі керек.

	Таблетка мен сиқыршылық тəсілдер жəрдем береді деп ойлайтын адам – ауру адам. Кеселден қорғаушы ең негізгі күш – жоғары этикалық заңдарды орындау.

	Табиғат физикалық қорғау жолына түскенде, мысалы, динозаврдың салмағы артып, тасбақаға тас қақпақ пайда болғанда эволюция тоқтады.

	Құрып кетпегендер – физикалық өте аз қорғалғандар, өзінің психологиялық құрылымын өзгерткендер, мінез-құлқын Жерде болып жатқан процестерге бейімдеп өзгертуге дайын жүретіндер. Этика кеше сəн-салтанат еді, бүгін – қажеттілік, ертең ол аман қалудың жалғыз ғана шарты болып қалады. Адамзатта тек өзінің физикалық денсаулығын ғана ойлайтындар көп болса, онда олар динозаврлардың тағдырын кешуі мүмкін.

	Біздің иммунитет деп жүргеніміз – тұтастық, биоөріс қабығының сапалық деңгейі. Этикаға, махаббатқа жəне əлемді тануға ұмтылмаған адам өзіне зиян жасайды. Бүгінде, егер адамда күш аз болса, ол тек əулие болуға тырысуы керек, егер күш көп болса, əулиелікті пенде тіршілікпен байланыстыра жүргізуге болады.

	Адамдарды емдегенде əсер ету күшін көбейту емделушіге пайдадан гөрі зиян келтіреді, уақытша жеңілдеткендей болғанымен, мəселені түпкілікті шеше алмайды. Зорлық қанша əдеміленсе де – зорлық. Ең тиімді жəне қауіпсізі – адамзатқа бұрыннан белгісі тəсіл – Тəңірге шынымен жалбарынып, жазған-жаңылғаны үшін кешірім сұрау.

	Ауру əртүрлі функцияларды атқарады. Біріншісі – ескерту, екіншісі – адамның дұрыс дамуына мүмкіндік бермейтін істі тоқтату, үшіншісі – теріс хабарламаны таратуға жағдай жасайтын тетікті жою.

	«Кісі ауырып қалар болса, алдымен өмір сүру тəртібін өзгертсін, ол жəрдем бермесе ішетін асын реттесін, ол да жəрдем бермеген жағдайда ғана дəрігерге барсын» деген көнеден бүгінгіге жеткен қағидаға жаңадан қосар ештеңе жоқ.

	Егер адамның денсаулығы жоғала бастаса, оған бөтен ешкім де жəрдем бере алмайды, тəнін тазартып, аурудан арылу адамның өзінің ғана қолынан келеді. Ол – жанды, тəнді тазарту мен дұрыс тамақтану арқылы болады. Дəрігер ауруды жазуы мүмкін, бірақ бұрынғыдай өмір сүру мен тамақтану қалпын жалғастырған адам бұрынғы ауруын қайтадан табады.

	Жоғарғы заңдарды бұзған адамдар тез қартаяды.

	Кез келген заңдылық көптеген кездейсоқтықтардың түйісуінен келіп шығады.

	Өткенге өкіну мен келешектен қорқу ауыр кеселдерге ұшыратады.

	Тұрмыстық бір істі жолға қоюды қатты аңсаған адам, оны болдырмауға өзі себепкер. Біреуді қатты сүйіп, идеал жасау сүйген адамының қарамай кетуіне жол ашады. Құдай неге маған бала бермеді деп қобалжу – бала пайда болуына тосқауыл. Адам алдына бір мақсат қойып, оны қалайда орындауға қатты əрекеттенсе, бастапқыда орындалуға бет алып келе жатқандай болған іс көбіне-көп қасарысып орындалмайды. Оның себебі – кісінің өмірге көзқарасы дұрыс болмауында. Жеткісі кеп жүргенінің түк мағынасыз, пəндəуи тірлік екенінде.

	Отырып қалған қыздар қашан күйеуге тиемін, қашан бала туамын деп ойланып, уайымға түсіп, күдер үзе бастаса, арманының орындалуына өзі кедергі жасайды. Бүгінгі күніне қуану, сол күндердің қадірін білу мен содан рахат алу, менің де жұлдызды сағатым туады деп сену – болашақ армандардың орындалуына жол ашады. Қорқыныш пен сарыуайым қай істе де болашақты жабық етеді.

	Адамдардың болашаққа көзқарасындағы қателігі үлкен уайым тудырады. Мəселен, пайда болған баланы алдырып тастау, екі адамды бірдей жақсы көріп, біреуін таңдау жолындағы адасу адамның өз өміріне де қауіп əкеледі. Бұндай жағдайларда адам қаншалықты шыншыл болса, соншалықты жақсы.

	Біреуге ренжу, ұрсысып қалу, арыз жазу, сотқа беру – өмірде мұның бəрі болуы мүмкін, бірақ оны тереңге жібермей, шын көңілмен емес, өшігусіз, іштей бəрін кешіре, жаны аши жүріп жасау керек. Преферанс ойнағандарды бақылаған адам ұтылып бара жатқандарға жаны аши қарайтын ойыншының өзі ұтылып қалатынын байқайды. Ал өмір ойынында кешірімшіл, қайырымды кісі ғана ешуақытта ұтылмайды.

	Адамның ауыруына себеп болатын нəрселер:

	–тəнді дұрыс сақтамау. Суық тигізу, ыстыққа күю, таза су ішу мүмкіндігі болмауы, шектен тыс ауыр зат көтеру, жүйке тоздырарлық жағдайда ұзақ уақыт ой еңбегімен шұғылдану. Сондай-ақ тамақты көп ішу, темекі, арақ;

	–тəннің энергетикалық байланысына əсері: көз тию, қарғыс. Көз тию – қызғаныштан, көре алмаудан, өшпенділіктен. Ал, қарғыс өтетіндей адамның қорғаныш қабаты əлсіресе, онда адамның бойындағы бір нəрсе дұрыс болмағаны.

	–ұдайы күдіктену, күтуден болатын кеселдер: рак, СПИД, алапес.

	Барлық аурудың себебі адамның өзінен. Өз ойынан, өз уайымынан, өз ісінен, өз сезімінен.

	Ауру мен қате түсініктің байланысы бар. Ренжуді тастаған адамның ауруы жеңілдейді.

	Юлий Цезарь кеселдер мен бас ауруына мынадай емдер қолданған: қиын жорықтар, қарапайым өмір сүру тəсілі, таза ауада ұдайы жүру, еңбекке бас қою. Осының бəрі ағзаның əлсіреуіне мүмкіндік бермейді.

	Қартая бастағанда кісіде пəндəуи құмарлықтардың бəсеңдеуі, мəселен, жыныс қатынасының сиреуі немесе жойылуы, тамақтың дəмін сезінудің нашарлауы, адамның өз еркінен тыс сол құмарлықтардан Тəңірі қалауымен бас тартуынан болады.

	Ауру – менің ішімдегі жеңілмеген стресс. Оны жеңудің жолы – кеудедегі махаббаттың мол болуы.

	Əйелін қатты қызғанатын, оған ренішті немесе оны жек көретін адам əтек болуға өзі қолайлылық туғызады. Ал, бір адаммен ғана қатынас жасауға өзін бағындыра алмаған əйелдерден сайқал шығады.

	Егер адам ұдайы нашар тамақ ішсе, онда организм азады, ал егер тамақтан анда-санда бас тартып тұрса, онда ол пайдалы.

	Егер еркек əйелді жек көрсе, ауырады. Ол рухтың тəнді жек көргенімен бірдей. Ал егер əйел еркекті жек көрсе, ол бедеу болады. Жанын жек көрген тəн өмір сүре алмайды. Ерлі-зайыптыларда ері əйелінің, əйелі ерінің рухы таза болуына көмектеседі.

	Əйел рухани жағынан бай немесе дарынды болса, оның бала тууы қиындауы жиі кездеседі, я болмаса туған бала толыққанды болмайды. «Тұлпардың тұқымы бар, туымы жоқ» деген халық өлеңі – нағыз даналық.

	Еркек – рух, яғни өрістік құрылым, əйел – тəн. Əйел еркектің қабырғасынан жаралған дегенді ғылым тілімен айтсақ, өріс – затты тудырады.

	Адам моншаның буында отырып неге құлап түседі, я өліп кетеді? Моншаға кірер алдында үш нəрсе дұрысталуы керек: нашар көңіл күй болмауы, өткенге өкінбеу, келешектен қорықпау керек. Моншаға күніге бару зиянды, бірақ күндер аралатып, ұдайы бару керек, сонда организм бу мен ыстықты жақсы көтереді, үйренеді.

	Егер адам көбірек сынап-мінесе, нашар ойласа бауыры ауырады, егер біреуді ренжітсе немесе біреуден ренжу көрсе – жүрегі; туыстарына, өзіне, жағдайға жиі ренжісе – асқазаны ауырады. Төңірекке наразылық, өзінің өміріне өкіну, жағдайды ұдайы қабылдамау өте терең реніш туғызады да, ол өкпе рагіне алып келеді.

	«Бхават-Гитада»: «үш сағаттан артық тұрған тамақты жеуге болмайды, оны кір басты» дейді.

	Яһудилік ілімде қаны шығарылмаған етті жеуге тыйым салады. Қан табиғи тəн көрсеткіштерін сақтаушы деп есептеледі.

	Тамақ жеп отырып сөйлесудің, теледидар көрудің дұрыс емес екендігін айту барлық халықтардың мəдениетінде бар, өйткені, ол кезде жоғарғы əлемнен келген ақпарат адамның ішкі санасына еркін өтеді, жол ашық.

	Тамақты аз ішу немесе ұдайы калориясы төмен тамақ ішу жұрттың бəріне бірдей ұзақ жəне бақытты өмір қамтамасыз етеді деген бекер. Əркімнің табиғаты əртүрлі. Тойып тамақ ішпеу адамдағы зат алмасу процесін тежейді.

	Тамақты тежеу жігер еркіндігімен бірге жүрмесе, өзіңді-өзің зорлап көндірсең – зиян.

	Адамның басы немесе басына біткен бір мүшесі ауырса, ол – жек көруден, қызғаныштан, күншілдіктен, кеуде тұсы ауырса – өкпелеуден; одан төменгі жағы ауырса, өзінің немесе өзгенің махаббатын тұншықтырғаннан.

	Жазылмайтын кеселдер түгелдей дерлік мұңға берілуден. Уайымшылдық, өзіне жəне тағдырға наразылық сондай кеселге ұшыратады. «Дөрекіге шаттық тəн, нəзік жанға қайғы үйір» дейді Есенин. Бұндағы дөрекілер – өзін материалдық құндылыққа бағыштағандар, нəзіктері – тек рухани құндылықтар үшін өмір сүретіндер, олар бара-бара нəзігірек жəне мұңдырақ бола береді, бірақ ол сырттай ғана, ал іштей өздеріне ұқсамайтындарға өшпенділік өседі. Адам материалдық та, рухани да құндылықтармен өмір сүре алуы үшін алдымен оның кеудесіндегі махаббаты мол болуы керек.

	Реніштің бəрін ішке сақтап, жинай берген кісінің қуаты кемиді. Ренішті кешіру арқылы кісі оны жадынан мүмкіндігінше тез өшіруге мінезін тəрбиелегені мақұл. Егер реніш келтірген кісі о дүниелік болып кетсе, реніші үшін, яки ренішке əкелген ойлары үшін оның аруағы алдында кешірім сұрағаны жөн.

	Бойында махаббаттың үлкен қоры бар адам ғана нағыз дəрігер бола алады. Сонда ғана оның дəрісі тəнді емдейді, ал махаббаты жанды емдейді. Адамды ауру ететін үш бастау бар:

	1.тəн кеселі. Ол – ауыртпалықтың артып кетуінен, температуралық режимнің бұзылуынан, дұрыс тамақтанбаудан, жұмыс пен демалыстың орынды алмасып тұрмауынан болады;

	2.жан кеселі. Ол – сезімталдықтан, өкпешілдіктен жəне де көз тию, қарғыс секілді сыртқы əсерден болады.

	3.рух кеселі. Ол – адамның бойында теріс пиғылдың көбеюінен болады.

	Осы үшеуін де болдырмауға тырысу керек.

	Зерттеушілер адамның дені сау жүруінің үш негізін белгілейді:

	1)таза ауамен тыныс алу мен спорттық жаттығулар;

	2)экологиялық таза тамақ;

	3)тұрақты түрде медициналық тексеруден өтіп тұру.

	Қазақ осының үшеуін де ұстана бермейді.

	Уайымшыл, еңсесі езілген адамның энергетикасы аз.

	Өзіне-өзі қол жұмсағандарды салыстырып, ойланып қарасақ, олар өмірлік тонусы төмен адамдар немесе жарқылдап отырып-ақ бірден мұңдана қалатын сезімтал болып шығады. Бұндай мінездің адамдарына аз ғана қиыншылық алынбайтын қамалдай көрінеді, ауыр жағдайға итермелейтін сол.

	Темекі шеккенді қоя алмағаны үшін немесе семіріп кеткені үшін, кейбір құштарлықтарға еліктегіштігі үшін өзін-өзі айыптау жазылмайтын кеселге ұшыратады.

	Адам біреуді өте жақсы көрсе, жақсы көрген адамына зиян жасайды.

	Егер адам басқа бір адамға қатты байланып, оның көңілін өзіне ғана аударып алса, онда ол адамның қорғану жүйесі бұзылады. Сондықтан өзге адамның жанын өзіңе тым жақындату ниетіне құмарта бермеген дұрыс. Ондай сезімнің адамға емес, жануарларға, затқа, жұмысқа бағытталғаны жөн.

	Махаббат адамда дүниеге келмей жатып та, өлгеннен соң да болады, бірақ адам оны өзінің санасында бір адаммен болған сезім кезінде ғана белгілейді жəне сол махаббатты даму үшін құрал емес, мақсат еткісі келеді. Бұлай болғанда, адамда алдымен пенделік махаббатты, соңынан Құдайшыл махаббатты жойғысы келетін қызғаныш туады.

	Жақсылық жасауға шындап ниеттенгеннің күнəлары кешіріледі. Шəкəрім: «Мен тарыдай жақсылық қылсам, таудай зұлымдығымды жасырғалы қылам» дегенде осыған мегзейді. «Бетімнің қалыңдығы – жанымның рахаты» деген ұйғыр мақалы: «беттің қалыңдығы ұятыңды оята алмай қалмасын» дегенді де білдіреді.

	Жамандық дегеніміз не? Жасаған бір ісің əртүрлі жағдайда əртүрлі мағына беруі мүмкін. Жамандық – бұзу, жақсылық – жасампаздық жолы.

	Адамның кəсіби деңгейі, ақыл-қабілеті ең басты нəрсе емес. Оларды дамыту əлемдік дамудың, этиканың дамуынан тыс болса, ол өте зиян.

	Егер адамның өзі жақсы болса, басқаның жақсы жақтарын көбірек көреді, жаман қасиеттері көп болса, жаман жақтарын көп көреді.

	Егер адам өзгені алдаса – театр; егер өзін-өзі алдаса – кесел. Егер адам əлдекімді жек көремін немесе ол менің назарымның түсуіне лайықсыз деп өзін-өзі сендірсе, кеселге ұшырайды. Ішкі дүниесінің шыншыл болуы адамның дені сау жүруінің бір шарты.

	Отырып, асықпай, екі қолды тізеге қойып көрсеткен қызықтары үшін, əрбір рахат сезімі үшін Тəңіріге бір-бір рет рақмет айтқан жөн.

	Дұға – ол мақсат. Ал мақсатқа пенделік нəрселерді қоймау керек, ол мақсат емес, құрал ғана болып қалсын. Мұса пайғамбар сондықтан да алтын бұзауға табынып тұрған тобырға басып кіріп, оларды өлтірген. Егер бірден тоқтатпаса, барлық халық соған ауып кете ме деп қауіптенген.

	Адамның жаны пенделікке қарай төмендегенін қалай байқауға болады? Егер адамның жаны ақшаға жақындап, жабыса бастаса, онда ол өз еркінен тыс ақшасы жоқты мүсіркеп, ақшасы көпті көре алмай, өзінен тартпақтағысы келгендерді жек көріп, қарызын қайтара алмағандарды сөге бастаса, табысы ойдағыдай артпағанына өкінсе, ақшасын азайтып алса өмір сүргісі келмей қалса, төмендегенінің белгісі. Тек ақшаны ойлап, тек сол үшін күрескен кісі – құл кепиетіне түскені. Қайта ақша кісінің қажетін өтейтін құл есебінде болуы керек. «Құлға құл болма» дегенде Мұхаммед пайғамбар: «өрең өзіңе құл болып жүргендерден төмендеп кетпесін» дегенді айтқан болуы керек, бірақ ол сөзді «ақшаға құл болма» деп түсінсе де теріс емес.

	Пенде тірліктің бірінші деңгейі – тамақ, жыныстық тəбетті тойындыру, үй, мүлік, ақша. Оларды жақсы көрген адам тойымсыз, қатыгез жəне өкпешіл болып кетеді. Жаным таза болсын дегендер осыларды шектей біледі.

	Адам егер өлген адамға реніш сақтаса, өзіне зиян келтіреді, ондай реніш түрлі кеселге соқтырып, жүйкенің бұзылып мінездің өзгеруіне алып келеді.

	Өзінен қабілеті төмен адамдарды менсінбей, жек көруден сақтана жүрген жөн. Кісі қанша ренжісе, жек көрсе, қорлай сынаса, оның жаны соншалықты пенделік тұңғиығына тартқаны.

	Ораза ұстап, тəбетті шектеп, соның нəтижесінде өзгелерді жек көріп, менсінбей, олардан озықпын деген ойды малданғаннан гөрі, ораза ұстамай, ішіп-жеп жүрсе, бірақ өзгелерге менменси қарамаса, соңғысы дұрыс.

	Аулаға кіріп орналаспақшы болған адамды қуып шыққан дұрыс. Аулаға кірген адамды жек көрсе, ол дұрыс емес. Ал, аулаға кірген адамды өлтіргісі келсе, онда ол – адамның шектен шыға бастағанының, шұғыл түрде түзелуге тиіс екенінің белгісі.

	Тəн талаптарын мезгіл-мезгіл тежеп тұрған дұрыс, тыныс алудан бастап нəпсілік құмарлыққа дейінгі нəрселерді шектеу рухты көтереді, жанды тазартады.

	Тəн азығын шектеумен қатар, рухани азықты: құлақ арқылы келетін: дыбыс, əуен, сөз; көру арқылы келетін: сурет, фильм, кітап; тыныс жолымен келетін: иіс, тері арқылы келетін заттар жəне зиянды заттар (темекі, арақ-шарап, есірткі), осының бəрін шектей отырып, керектісін мөлшерімен пайдаланған жөн.

	Құмарлықтан арыла білуді үйрену керек. Арақ, темекі, есірткі, төсектегі əріптесті өзгерте беру секілді нəпсілік құмарлықтар адамның өзімшілдігінен немесе өзін-өзі ұстай білмейтін жауапсыздығынан. Ішкі дауысты, нақтылап айтсақ, ішкі Құдайды тыңдай білу керек. Ол адастырмайды.

	Өсекші, араққор, қызыққұмарлардан гөрі қызғаншақ, өркөкірек адамдар қауіптірек.

	Адамның басына кей-кейде келіп қалатын қате ойдан арылу үшін оны ұмытуға тырысып, қуалаймыз. Себеп – біздің жанымыздың пенделік бір нəрсеге жабысқанында. Осы орайда ауруды жою емес, ауру болған себепті жоюға тырысудың дұрыстығына көзіміз жетеді. Жаман ойлардан арылу, оны қуалау емес, ауыздықтау дұрыс.

	Буддизм (панча-шила) моральдық бес талап қояды: жамандық жасаудан тартыну, алдамау, ұрлық жасамау, сезімге ере бермеу жəне ішімдікке құмар болмау.

	Ману заңдары ашу-ыза арқылы келетін кемшіліктерді былай атайды: сөз тасу, озбырлық, күншілдік, ашушаңдық, біреудің мүлкіне көз салу жəне күш көрсету.

	Адамның ішкі дүниесін тап басып тану қиын. Канттың: «менің уайымдайтыным екі нəрсе – жұлдызды аспан мен адамның ішкі дүниесі, оның өз адамгершілік қағидалары» деп айтқаны бар екен.

	Адам баласында озық ойларға, ерекше пікірлерге қарсы бірігіп топтасу бар. ХХ ғасырдың сексенінші жылдары Ермолов атындағы театрдың режиссері В.Фокин театрда реформа жүргізіп, оны жаңа заманға, нарық талабына сай, ешкімге қол жаймайтын, ешкімге жарамсақтанбайтын мəдениет мекемесіне айналдырғысы келген.

	Театрда қалыптасып қалған өнер труппасы бұл идеяға өре түрегеліп қарсы болды. Реформатор режиссер туралы, қасиетті өнер ордасы – театрды жезөкшелер жайлайтын ресторанға айналдырып, «қариялардан» құтылмақшы деген өсек таратты, ол өсекті арызға айналдырып көп қол жинап жан-жаққа жолдады. Ал, режиссердің мақсаты мемлекеттің болмашы айлығына алақан жайып отырып қалмай, нарыққа бейімделу, театрды жарым-жартылай болса да өзін-өзі қамтамасыз етуге жеткізу, сөйтіп, мəңгілік кедейліктен құтылып, жаңаша жұмыс жүргізу болатын. Сонымен, жоқ жерден пайда болған қорқыныш артистердің мықты қоғамдасуына, біреуге бəрінің қарсы шығуына əкеліп соқты. Арызшылар жағдайдан анағұрлым асып түсетін дау-дамай ұйымдастырды, теледидар араласып, атақты адамдар шығып, абыройын сала жалынды сөздер айтты. «Мен осы фойеде өлгім келеді» деді бір актер. Реформатор режиссерге нағыз жанына тие шабуыл жасалды. Бірінші əйелінен туған баласына біреулер телефон соғып, əкең сені көргісі келмейді, сен қашанғы төзесің, кел, жəрдем береміз деп шақырған. Ақыры режиссер жұмыстан кетіп тынған, яғни өзін қорғаудың қашқындық жолын мақұл көрген. Осыған ұқсас жағдай біздегі бір театрда да болды. Өйткені адамдар қайда болсын, жалпылай алғанда, бірдей.

	Адамдардың көбі өмірде жарқын түсті киімді ұнатпайды, оны шектен шыққандық деп таниды. Тобыр жарқын жүзділерді жақтырмайды.

	 Шығармашыл еместер өнімсіз тұрақтылықты місе тұтып, даму жолын жатырқайды, тыныштықты көксейді.

	Əдеп пен түсінікке негізделмеген қабілет қауіп əкеледі.

	Бір істі, мен осыған жаратылғанмын деп есептеп, ұдайы істеудің де зияны бар. Қайта оралып тұру керек, яғни адам өзін-өзі ол істен айырып, уақытша қоя тұрып, ойланып алу керек. Дарын мен өзін бір іске арнаудың артынан еріп кетпеген жөн.

	Жанның тазаруына өзгелердің пендешілік пиғылы да себепкер болады: ішіңдегі біреулерге деген байқаусыз менсінбеу өзге бір адамның төңірегіне жасаған өркөкіректігімен емделеді.

	Егер біздің біреуді құрмет етуіміз арта түссе, ол адаммен жанымыз жақындасады.

	Адам айна сияқты. Айнаға жылы шырай танытсаң – күлімсірейді, ашулансаң ол да ашуланады.

	Мақтау сөздер рухты топастандырады.

	Өркөкірек адам шыншыл бола алмайды, олар өшпенді, тырысқақ жəне өкпешіл келеді.

	Уайымшылдық, өзіңді-өзің жек көру – қажетсіз.

	Іс арасында оқтын-оқтын демалып алу керек, түнде жатарда: мен барлық нəрседен азатпын мені ештеңе ойландырып тұрған жоқ, деп өзіңе өзің бұйрық бергенің жөн.

	Жабырқай берген адам өз рухының алдында күнəһар.

	Қуана білмеген адамнан қорқу керек, өйткені ондай адам əдетте қайғыра да білмейді.

	Мен жек көріп отырғаным жоқ деп барып жек көруді тоқтату оңайырақ, мен ренжімеймін деген соң да ренішті тоқтата салу қиын.

	Актерларға рөлдегі кейіпкерлерімен бірігіп кетпеуді оқытады, өмірде де солай: бұл өмірді одан жоғары тұрған əлеммен араластырып алмау керек. Сөйте тұрып біздің əрқайсысымыз сахнада қалу үшін бір мезгілде əрі актер, əрі кейіпкер болуды үйренуіміз керек.

	Бақыт деген түсініктің бастапқысы – ішкі əлеміңнің жағдайы, екіншісі – сыртқы жетістік.

	Бақытсыздық адамның рухын шыңдайды, ол ақылды бола бастайды.

	Адам бақытсыздықты да қажеттілік деп танығанда солай болады.

	Қабілеті болмаса да, тағдырдың соққысын қабылдай білетін адам дарынды болып кетеді.

	Адамның түсінуі қаншалықты қиын болса, түсініп алған нəрсесі ішінде ұзағырақ сақталады.

	Жалқаулық – əрі кемістік, əрі жетістік. Жалқаулық үнемді, ол рухани жетілуге жол ашады. Бүгінде қалыпты жетілу үшін əрі ақылды, əрі топас болу керек. Бұл – ақылды адамның кей-кейде қисынсыз, ақылға сыймайтын, ойланбаған іс-əрекеттерге барып қалуы мүмкін деген сөз.

	Француз төңкерісінің туында «Бостандық. Теңдік. Туысқандық» деп жазып қойылған. Хрущевтың заманындағы коммунизм құрушылардың моральдық кодексінде де «бейбітшілік, еңбек, бостандық, теңдік, туысқандық жəне барша халықтардың бақыты үшін» делінетін. Бірақ бостандық бар жерде теңдік болмайды, теңдік бар жерде бостандық жоқ. Мəселе мынада: бостандық – пенделік бақыт пен байлықты, ал теңдік – рухани байлықты көрсетеді.

	Байлық – ізгіліктің таразысы. Ақша, əсіресе ол көп болса, адам жанын сынға түсіреді. Ақша – адамдағы теріс ойлар, сезімдер мен іс-əрекеттердің дамуына жəрдемдесетін құрал.

	Қисынға салсақ, жеткілікті отбасынан шыққан адам байлықты өмір сүрудің табиғи ортасы ретінде қабылдайды, байлығын малданып, өзін үстем, өзгелерді төмен көрмейді.

	Ақша жасай білу де – қабілеттілік. Ол қабілет адамда негізінен туа бітті болады.

	Билік пен байлыққа қызықпау үшін не жарымес, не шын данышпан болу керек.

	Бизнес – адамға көп ақша табуға мүмкіндік беретін əрекеттің бір түрі. Бұрынғы-соңғы діндер мен ілімдер онымен айналысуды теріс демейді.

	Байлық күнə емес, байлықты мақсат ету, байлықты пайдалана білмеу мен орынсыз шашу – күнə. Байлықтан, барлықтан бас айналып, өзгелерді менсінбеу, тоқкөңілділік немесе оны шексіз өсіре беруге тырысу – күнə.

	Байлық жүрген жерде қорқыныш, қобалжу, күндестік һəм күдік қатар жүреді.

	Адам ауық-ауық ақшадан теріс айналып тұрса, дені сау болады. Көп адамдар ақшаны өмірдің мағынасына айналдырып алып, күпірлік жасайды.

	Менсінбеу – басқаларды бағалауда қателікке алып баратын жол. Байлықты шексіз өсіруге тырысу сараңдық, ашкөздік, ақшаны көпе-көрінеу керексіз іске жұмсау – байлық иесінің өзіне-өзі риза болу пиғылын өсіреді, сөйте-сөйте оны өзі өмір сүрген ортадан ажыратады.

	Мүлікке тəуелді болу кісіні қуатынан айырады.

	Мен біреуді ақшасы үшін күндесем, менде ақша болмайды, ақшасы жоқты жек көрсем де солай болады.

	Билік пен байлықтың бір адамның қолында тұруы əсте қауіпті. Байлығы бар билік иесі билігін пайдаланып байлығын асыруға тырысады, байлығын өсіріп алған соң, одан жоғары билікті сатып алады.

	Олар байлығын қорғау үшін билігін пайдаланады, байлық көзін тексергісі келгендерден байлығын билігінің жəрдемімен қорғайды, не болмаса байлығын жұмсап, тексерушіні, я оның жоғарырақ басшысын сатып алады.

	Бұлай жасап жүргендер үшін білім мен біліктілік бағалы емес. Олардың ықпалымен жасалған заңдар талапайға жол ашады.

	Биліктегілердің мундирі бірдей. Бір мундирдегілердің бірін-бірі сатуы сирек.

	Билік – орынтақ, одан ешкім өз еркімен тұра қоймайды жəне онда отырған кісінің қалтасын ешкім тексермейді.

	Бұның бəрі рухты əлсіретеді, елдің байлығы текке талан-тараж болады. Имансыздық деген дəл осы.

	Ақшаны жек көру мүмкін емес. Өйткені ол өмір сүру үшін керек. Жиырмасыншы ғасырдағы ақшаға жиіркене қарауға бағытталған: «жарлы болсаң да, арлы бол», «көп ақша қылмыстық жолмен ғана келеді» деген қағидалар адамның ақшаға деген құмарлығын азайта алмады. Ақшаға байланысты қате түсініктер бар. Олар мынадай болып келеді:

	ақша өмірдегі басты нəрсе емес; адал жолмен мол ақша таба алмайсың; ақша тек ауыр жұмыспен табылса ғана адал; барлық адамнан бірдей еңбегіңе ақша сұрама; кедейлік – тағдыр; ақшаны кейінге сақта; саудаласу – ұят; ақша қарыз алма, барыңды жұмса; ақшаны рахатқа жұмсау орынсыз.

	Мұның бəрін осыны керісінше жасайтындар ойлап тапқан.

	Кедейге көмектесудің екі түрі бар: бірі – ақша таратып беріп тұру, екіншісі – кəсіп істеуге мүмкіндік жасау. Ақша таратқанмен кедейді тойындыру қиын, оның үстіне еті үйренеді, жалқау тартады. Жалпы, кедейлік – жалқаулық пен ақылсыздықтың қорытындысы. Осының біреуі керісінше болса, адам кедей болмайды. Бұлардан басқа ішіне өнері сыймағандықтан ретсіз өмір сүретін қас дарын ғана кедей болуы мүмкін.

	Жиған дүниесі өз керегінен артыла бастаған адам мына қағидаларды есте тұта жүргені абзал:

	–сөзден іске көшуді кешіктірме;

	–жақыныңды жақсы көр жəне оған болашаққа сілтемей, қазір көмектес. Оған өз дегеніңді таңба, оның мүддесімен санас;

	–өз сеніміңді дəлелде, қорғап бақ, бірақ өз қателіктеріңді мойындай біл, сонда ғана алға жылжисың;

	–жамандық, қызғаныш ойлама: кекшілдік сезімінен арыл. Адамдар бір-біріне бауыр екенін жəне көп нəрсені бейбіт жолмен шешуге болатынын ұмытпа. Қажет болса, əлсіздерге жақтасып, зорлықпен күресуге дайын бол.

	Адам ақша келіп түсетін жолды өзі кеседі.

	Талпынбаған адамға жəрдем беруді кейінгі ілімдер жөн санамайды. Ницше бұл орайда тіптен қатал: «Құлап бара жатқан адамды əрі қарай итеріп жібер. Ол ниетке барғандар құрметке лайықсыз. Тұлдыры жоқ кедейлер мен құрып бара жатқандар – өзіне құрметі жоқтар. Өмір талабы – əлсізді құтқару емес, құтылуға тырысқандарға ғана жəрдем беру» дейді.

	Құмырсқалардың арлы-берлі сабылған іс-əрекетін бақылаған кісі мынадай тағылым алар еді: олар тоқтап тұрған құмырсқаға жоламайды, тырмысып бірнəрсе сүйретіп, шамасы келмей жатқандарын жəрдемсіз қалдырмайды.

	«Бүкіл бəле – нəпсіңнен, нəпсіңе құл болып, мойның жар бермеуден.

	Алдымен кінəні өзіңнен ізде» дейді Құл Қожа Ахмед Иассауи.

	Күншілдік пен басқаның жетістігіне қызғана қарау зиялылар санатындағы адамдарға да тəн. Біреудің жетістігіне шынымен қуану нағыз достар мен шын сүйіспеншілік иелерінде ғана болады.

	Егер адам бір істі тындыруға шектен тыс тырысса, бастапқы кезде тəптəуір нəтижеге жетеді. Сонда ол өзінің өмірге қатынасы дұрыс па, осыны ойлап көруі керек. Егер ниет астарында күнəға жатарлық пиғыл болса, онда түптің түбінде істеген ісінің нəтижесі оң болмайды. Табыс емес, күйреу келеді, іс табандап, ілгері баспай қояды.

	Мақсат – білім мен біліктілікке ғана жетелесін. Байлыққа жету мақсаты – мағынасыздығымен қоса адамды тəуелді де етеді. Байлықты аса арттырудың біреулердің жəрдемінсіз, сұранусыз немесе озбырлық жасамай жүзеге асатын кезі жоқтың қасы.

	Білім-білікке салыстырғанда билік ештеңе де емес. Қызмет істеп тұрған кезде бір қауым ел танитыны рас, бірақ қызметтен кетісімен ұмытатыны мұның да баянсыз екенін білдірсе керек. Байлық та солай. Берсең – жақсысың, бермесең – алакөз. Байлықты дамытамын, сақтаймын деп жүргеніңде ғұмырың өтеді де шығады.

	Билік күші мен саяси күштер арқылы мəдениетті шұғыл көтергісі келетіндердің орыстың ұлы патшасы Петр Біріншінің боярлардың сақалдарын зорлап алдыру мен еуропаша киінуге итермелеу арқылы мəдениеттірек еткісі келмек болғанынан ештеңе шықпағаны есіңде болғаны жөн. Одан шығар қорытынды: саясат мəдениетті қалыптастыра алмайды, қайта мəдениет саясатты қалыптастырады. Мəдениеттілері көп ел ертерек жетіледі.

	Менің өмір тəжірибем мынадай қағидаларды үйретті: күштінің жағына мойын бұруды үрдіс етпе, ол – жігердің жасықтығы мен қорқақтықтан, оған əдеттенген адам қоршылық комплексінен ада бола алмайды; пайдасы тиіп қалар деп бай мен барға жарамсақтанба, кісі қолынан алған несібе барлық адамға бірдей жұғымды емес; көптің соңынан көзсіз ерме, көпте көбіне тобырлық психология басым болады.

	Əркімнің бақ-талайы – өзінен.

	Əр адам өзі үшін өзге біреу өмір сүріп бермейтінін түсініп, алдыңғы қатарлы өркениет жолына түсуге өзі ұмтылғаны жөн. «Өзімнің қуатқарымымды, мүмкіндігімді өзім ғана білемін, сондықтан өзім үшін өзімнен артық жағдай жасайтын ешкім жоқ» деп қимыл жасағаны дұрыс.

	Өзіңді өзің жетілдіру, тəрбиелеу, қайта тəрбиелеу, кейде – өз табиғатың қабылдай бермейтінге өзіңді-өзің зорлау болып шығады.

	Егер біздің əрқайсымыз өзіміз туралы өзге адамдардан гөрі көбірек ойласақ, ондай қоғам өміршең бола алмайды.

	Болашақ – білімде. Жақын жылдары адам баласы кедей мен бай болып емес, білімді мен білімсіз болып бөлінеді. Петр Бірінші 1714 жылы білім негіздерінен сусындап алмаған дворяндарға үйленуге тыйым салған, жарлық шығарған.

	Егер білімге ұмтылу, бəрін білсем деу – өзгеден артық болсам, асып түссем деу үшін ғана керек болса, онда ол бекершілік.

	«Табиғаттан мейірім күтіп отыра алмаймыз!» – деген ұран болған. Шынында табиғат заңдылығына киліккендер бастапқыда біршама жетістіктерге жетті. Жаралғалы түрен көрмеген тың жер жақсы өнім берді. Жасанды ұрықтар əуелгі кезде мал басының артуына жəрдемдесті. Бірақ табиғат өте күрделі, оның заңдылықтарына бағынбаса бəрібір болмайды: əлгі жер көп ұзамай өнім беруін тоқтатты, жасанды ұрықтан туған мал ұсақталып қана қойған жоқ, сонымен бірге əрі қарай ұрпақ жалғастыруға қабілетсіз болып шықты.

	Жүйе жетілген сайын, оның əлемнен бөлектену үрдісі де күшейе түседі. Демек, нағыз жетілу – өзін-өзін жоққа шығару болуы керек – осы ғана аман қалудың кепілі.

	СССР-ды таратсақ жұмаққа жете қаламыз деп ұрандағандар бүгінде үндемейді. Үндемейтіні қателігін мойындаудан, ештеңе де сиқыршы таяқшамен сілтеп қалып өзгерте салатын ертегідегідей емес екенін түсінуден болса мейлі. Кеңес Өкіметінің қалдықтарын жою үшін сол дəуірдегі қолындағы малының еті мен сүті, есік алдына еккен егінінің өнімімен жəне өкімет мүлкінен ұрлап-жырлаумен күн көргендердің пиғылын, олардың балаларының ата-анасынан көргендерінен қалыптасқан ой-өрісін өзгертпей болмайды. Бұл пиғылдағылар демократияға бірден көшіп, оған көндіге салмайды. Ол үшін ештеңе ойламай, тапқанын араққа салып жүргендерді өзге өмірге жетелеу керек. Бұл бір немесе бірнеше жылдың, тіпті бірер ұрпақтың атқара салатын ісі емес.

	Қилы заманды қырмызы күндер өзінен-өзі алмастыра салмайтыны мемлекет үшін де, жеке адам үшін де бірдей тиесілі қағида.

	Демократия – сайлаушылардың сайланушыларды бақылауда нақты құқығының болуы. Төңкерістер елде осы талап орындалмаудан, содан келіп шығатын тағылық, лас істерге бару жəне жемқорлық нəтижесінде болады.

	Социализм адамның рухани дамуын мақсат етсе, демократия алдымен адамның меншігін, мүлкін қорғауды, сол арқылы оның рухани жетілуін көздейді. Нағыз демократия орныққанда барып тұрақты рухани өрлеу келеді.

	Кеңестік социализмнің жеңіліс табуының себебі: рухани жетілмеген əрі қатыгез адамдардың жаны ояу, жетілген адамдарды басқаруы еді.

	Саясат тізгін мен қамшыдан тұрады. Тізгінді ұстағандар саясатпен айналысудың бар қызығын толық көреді, қамшысын алғандардың қызығы мен таяғы қатар жүреді, бірақ оларда кейде қамшыны өзге біреуге жұмсау мүмкіндігі болады, бұл ойы шектеулі кейбіреулерге рахат əкеледі.

	Сондықтан кіші биліктің өзіне құмарлар көп.

	Саясаткер бола тұрып парасатты, рухани бай болып қалу ілуде біреудің ғана қолынан келеді.

	Ұлы адамдар үлкен топқа кіруден қашпайды, үш-төрт адам отырған жерде отыруға құмартпайды, өйткені – аз адам жиналған жерде тұлға жоғалады, себебі – əркім өз көңілінде өзін ешкімнен кейін санамайды.

	Физикалық деңгейде адам қарсыласын өлтірсе де өзі тірі жүре береді, жұқа, рухтық деңгейде адам қарсыласын өлтірсе өзі де өледі.

	Əділетсіздікті, парасатсыздықты жек көре тұрып адамдарға деген махаббатын іштей сақтай білу жəне бір мезгілде сырттай əділетсіздік пен парасатсыздыққа қарсы күресу керек.

	Көңіліңдегі сайтаныңды құртуға немесе қуып шығуға, оны ұдайы басып озуға немесе жеңуге тырыспа. Оны махаббатыңмен де жеңуге болады.

	Егер адам қателік жасап, сонысы үшін жазасын алмаса, ол адамның бойына өшпенділік жиналады.

	Өмір – тəртіп емес. Зат алмасу дегеніміз – бұзу, бірақ, ретімен келетін бұзу. Өмір – хаос пен тəртіптің арасындағы құбылмалы процесс. Тəртіптің хаостан қауіптірек болатын кезі аз емес.

	Өмір заңдылықтарының кейде адамның нашар қасиеттерінен де құралатын кездері болады. Қызметі ретсіз өсетіндер, мақталатындар мен награда алатындар қалталылар мен ептілердің арасында лайықтылармен салыстырғанда көп кездесетін себебі сол.

	Біз кейде кейбір іске төрешілік жасаймыз, пікір айтамыз. Сол пікір арқылы біреулер баға немесе сый алып жатады. Бірақ, бəрі бекер, нағыз төреші – уақыт. Өмірдегі бар сыйды алып болып, өле сала аты өшіп жатқандар қаншама. Керісінше, кезінде бағасын ала алмағандардың кейбірі – мəңгілік.

	Адамда өшпенділік қайдан пайда болады? Пендешілік жағдаяттарға көп көңіл бөліп, соларды жақсы көргендердің, яғни басымдылық жүйесін дұрыс алып бармағандардың бойында өшпенділік жиналады.

	Біздің өмірге көзқарасымыз, оны нақты қабылдауымыз əртүрлі. Бір затқа қарасақ біз əртүрлі нəрсені көреміз. Өйткені біз əртүрлі ойлаймыз.

	Сонда да бізді біріктіретін бір нəрсе бар: біз ақиқатты іздейміз. Жақсымыз да, жаманымыз да. Ақиқатты өз пайдамызға қарай бұрып алғымыз келеді. Содан ақиқаттың өзіне көзқарасымыз əртүрлі болып шығады.

	Өмірде сəйкессіздік көп, соның қарапайым ғана мысалы: ат – соғыс құралы, есек – бейбіт еңбек құралы, ат – қадірлі, есек – қадірсіз. Соғыста атты пайдалану баяғыда қойылды, қисын бойынша бейбіт еңбек құралы өзінің лайықты бағасын алуы керек, бірақ есек қадірсіз күйінде қалып қойды.

	Өмірдің мағынасы парасаттылық пен əділдікте, зерде мен қабілетте ғана емес. Ол Құдайға деген махаббатты кеудеңе сіңіруде жатыр. Тек жоғарыда айтқандарды абсолютті құндылық деп түсінетіндер парасатсызды, қабілетсізді, топасты жəне жетілмегендерді жек көре бастайды. Ал кез келген жек көру кеудеге өшпенділік жинайды.





Адам табиғатына жақсыға тез үйреніп кету тəн, үйреніп алған соң одан да жақсы болуды көздейді, олай бола қоймаса наразы бола бастайды.

	Пенделікке байланысты нəрселердің ешқайсысына табынуға болмайды.

	Өзгелерге өте сенгіш, олардың бəрін адал, таза, уəдесіне берік деп санайтын адамның берген қарызы қайтпайды, алған акциясының құны төмендейді. Тəңірінің Мұса пайғамбарға айтқан «сақтансаң сақтаймын» деген сыбыры – «бос белбеу болма, жинақы бол» дегені.

	Рухани биіктік – ең үлкен бақыт, адамды адам етіп тұрған сол.

	Мəдениет өркениетке əкеледі дегеніміз – рух биіктігі ақшаға алып келеді дегенмен теңесіп кетпеуге тиіс. Онда бұл ақшаны мақсат етіп жұмсау мен руханилықты мақсат етіп жұмсау тең түскенмен бірдей.

	Ұдайы тынбай жұмыс істей берген адам ақылынан адасады немесе жеке өмірі ойран болады. «Өмірден жылдам тек өлім ғана. Ертеңге қалдыруға болатын істі бүгін істеудің не керегі бар?» деген тунис мақалы бар. Толстой қарт: «Жұмыс… бүкіл еуропалықтар айтатындай ізгі іс қана емес, ол жамандық та, я болмаса жамандыққа бастар жол; адам еңбекке араққа құмартқандай құмартып, өзінің рухани өміріне зиян келтіреді, іс алдындағы міндеттілікті адамдар алдындағы міндеттіліктен алға қойып алады» дейді.

	Уақыт деген – ырғақ. Ырғақ арқылы бізге уақытты басқару жеңіл. Адам бірнеше сағат бойы бір ырғақпен жүрсе, ойлаған ойы санасының астарына енеді. Сондықтан да Құдай жолына табынуға барғандар жаяу жүрген.

	Кез келген адамда махаббаттың екі астары болады: біріншісі – жоғарғы, онда махаббат бір объектіге жанасу, жұғысу арқылы болады жəне ол көп объектіге тəуелді келеді. Екіншісі – ішкі махаббат, ол жақсы көретін адамға байланысты, оның шығармашылығы мен жасампаздығына қатысты.

	Көктемде болашақпен байланыс, күзде өткенмен байланыс күшейеді.

	«Менде байлық жетеді» немесе «Менің денем қартайып барады» деудің керегі жоқ. Мен деген сөзді затқа, ақшаға, машинаға, үйге байланысты айтуға болмайды. Орыстардың «люблю» деген сөзді осыларға да арнайтыны махаббат деген киелі ұғымның мағынасын төмендетеді.

	Келешекті қатаң жоспарлаудың қажеті жоқ, болып жатқан қолайсыздықтарға да қатты өкінбеген жөн, өткенді өкінішпен еске түсірмеген дұрыс.

	Əртүрлі жағдайлар адамның алдынан көзге көрінбейтін қорған соғады. Кейбір қорғандар кісі аттап өте алмайтындай биік болады. Мəселе – содан қалай өтуде.

	Адам өмірі біреудің қате əрекетіне тəуелді болмау керек, заңға тəуелді болу керек. Мемлекетке бір адам емес, бір мекеме емес, заң басшылық жасауы керек.

	Үйде тəртіп болғанды жақсы көретін əйелге тəртіп бұзғыш еркек тап болады. Бұл пенделік тіршілікті ерекше идеал еткеннен туады. Жұбайлыққа адалдық, үй ішіне ұқыптылық, тазалық пен тəртіпті сүю, тұрмысты қалыпты ұстау, тыныш тірлік ұнайтын əйелге арақ ішетін, «балыққа» кетіп қалатын, ақша үнемдемейтін, үйге сыймайтын, ұрыс-керіске үйір адам кездеседі.

	Махаббат – кісіні уақытша топастандыратын іс. Он сегіздегі кезінде бойшаң, əдемі, бай, тəрбиелі жігітті аңсап идеал жасаған қыз көңіліндегіден басқалай жігіттерге үстірт көзқараста болады. Əдетте, нақ сондай мінездегі қыздар отырып қалады. Он жыл өткен соң, іштей: «Менің көңілімдегіден сəл төмен болса да мейлі» деп ойлай бастайды. Көбіне ол да болмайды. Тағы бес жыл өткенде өзінен анық төмендегілерге көз салудан арланбайтын болады. Тағы бес жылда «кім болса сол болсын, мейлі» деуге көшеді. Сонда ғана оған бастапқы кезде аңсағанындай жігіт кездесуі мүмкін. Демек, идеал жасап, тек соны күту идеалыңнан алшақтатады.

	Дүниеге қызыға беру алдымен ұсақ, кейіннен ірілене беретін шығындарға ұшыратады. Мəселен, алдымен ақша жоғалту, ұсақ ұрлыққа ұшырау, машинаны ұрып алу болса, соңы ұдайы жолы болмау, үйін үптеп кету, өртке ұшырау, тіпті, баланың наркоман болып кетуі, кездейсоқ өлім секілді қайғыларға жалғасуы мүмкін. Қазақтың «Құдай, бергеніңе шүкір» дейтін тəубешілдігі дұрыс. Бірақ Құдай өзі жеткізер деп алаңсыз отыруға да болмайды.

	Үйінде бір-бірімен ұдайы ұрыс-керіс жасап отыратын ерлі-зайыпты, күйеу бала-қайын ене, келін-қайын енелер бар. Кез келген қайталана беретін ұрыста біреуі – донор, біреу – вампир. «Жұлдызы қарсы» деп осындайларды айтады.

	Ұрыс-керіс кісідегі қуаттың бір түрінің кемдігінен болады. Ол – ауа, тамақ, тыныштық т.с.с. Сол қуатты өзгеден іздейді. Ол мінез ересек кісілерде көбірек кездеседі. Ұдайы наразы болып отыратын мінез сол. Ақыл айту, намысқа тию, сынап-мінемесе отыра алмау да содан.

	Ұрыс шығарудың негізінде адамның бойындағы ішкі бір кемшілік жатады. Ол – өзіне деген құрметтің жетіспеуі, өз күшіне деген сенімнің аздығы, оған өзгелер тарапынан жылу мен жақсы көзқарастың аздығы, содан келіп шығатын: «жалғыз қалып қоймас па екенмін» деген сияқты уайымдар. Бұлар адам бойына негізінен бала кезінде сіңеді. Соны қайтаруға тырысу адамның ұрысқақ болуына себепкер болуы мүмкін, өйткені ол өз кемшілігін жоюдың басқа жолын білмейді. Адамға осы кемшілігінен арылуды ұсынуға болады. Ол үшін оның бойындағы кемшіліктің себебін тауып, оны білдірмей түзетуге тырысқан дұрыс. Оны тікелей жасамай, біреудің мысалымен, яки ойша жасауға болады. Сонда донор-вампир моделі үзіледі.

	Баланы өбектеп, қолтық астында сақтай берсе, ондай бала еркін қимылға үйрене алмайды, өскенде жасық, жігерсіз, өз пікірі жоқ адам болып қалыптасады.

	Халық тағдыры – ел тізгінін ұстаған азаматтарда. Тізгін иесі дегенде билеушіні ғана емес, жетілуге бастай алатындарды да айтады. Билеушісі озық, жетекші азаматы көп елдің ісі өрге басады. Соларға адалдық, табандылық сабыр тілей жүру керек. Менің əкем намазының батасында патшаға саулық тілей отырып, Құдай оған сабыр беруін де қоса тілеуші еді. Ең биікте тұрған билеуші кеңпейіл болғаны жақсы, өйткені ол озбыр болса, оның қателігін түзетер одан биік тұрған ешкім жоқ. Биіктегі билеуші өзіне ең жақын тұрған, өзі олардың айтқандарын көп рет тыңдаған көмекшілерінің адалдығы мен мейірбандығын да зерттеп тұру керек.

	Біз ұлттық рух туралы, оны көтеру керектігі жайлы көп кеңес береміз. Бірақ, рухты ақыл айтумен өркендетуге болмайтынын түсіне бермейміз.

	Абай тойында аты мəреге жете бере жығылған шабандоз бала, бір аунап түсіп қарғып тұрып, аттың жүгенін сыпырып алып, мəреге жаяу жүгірді. Нағыз ұлттық рухтың көрінісі деген осы. Осы секілді істерді молайта алсақ – рухымыздың өскені.

	Ердің бағасы елге еткен еңбегінің үлкен я кішілігімен ғана өлшенбейді, елге деген жүрегінің таза болуына, өз өмірінің ел өмірімен бірге өрілуіне де байланысты. Білімді əрі білікті бола тұрып, ол еңбегі елі үшін емес, өзі үшін жасалғандай, қоғамнан тыс өмір сүретін кісі данышпан болғанымен бағасыз.

	Өзі үшін емес, үй ішіндегілері – күйеуі, балалары, немересі үшін өмір сүретін əйелдер болады. Нақ осы мінездегі əйелдің ері үйден қашатын, балалары тыңдамайтын болады.

	Егер əйел ерін сүюді тоқтатса, оның көзіне шөп салса, ол үшін күресіп əуре болғаннан ештеңе шықпайды. Уақыт өте келе орнына келуі мүмкін, бірақ ұмытылмайды. Соны жасыру үшін əйел қызғануды көбейтеді. Өзі уақытында бəрін басынан кешірген əйел келінін көп аңдиды.

	Əкенің орны төрден сайланған үйдің балалары жігерлі, еркін болып өседі. Аналары əкесін пір тұтатын, сөзі теріс болса да балаларының көзінше жымиып қана қоятын əйелдің балалары əкелеріне Тəңірге табынғандай табынып өседі.

	Бала кезінде ешкім дауыс көтермеген, зекімеген, жасқамаған, ешкім ешқашанда намысына тимеген бала сөйлескенде еркін, қысылмайтын, жауаптарын қасқайып тұрып беретін болады. Жапондар балаларын осылай тəрбиелейді.

	Кемсіту, қорлау мектебінен өткен адамда құлдық психология қалыптасады.

	Бойжеткен қыздың ата-анасы кейбір қыздарды «жеңілтек» деп сынап-мінеп отырса, қызы өзін сақтау мақсатында ешкімді жолатпайтын кінəмшіл, бейкүнə қалпын қалайда сақтауды басты міндет санайтын пиғылда жетіледі. Ондай пиғыл санада абыржу, алаңдаушылық туғызады. Қыздың «отырып қалуына» басты себептің бірі – осы.

	Адам санының өсуі де тоқтыққа тəуелді. Жастарды отау құруға үндеумен, көп бала тууға шақырумен ештеңе өнбейді, ол əншейін ізгі ниет күйінде қала береді. Балалы болуға жағдай жасаудан басқа амал жоқ. Жатақханада немесе пəтер жалдап тұрған қыз бен жігітке тұрмыс құрар болса үй берсе, неге қосылмасын?! Əр жаңа туған бала үшін жүз мың теңгеден ақша мен ай сайынғы қолдау болса, яғни алда кездесуі мүмкін тауқыметтердің шешілуі жеңілдер болса, аналар неге тумасын?! Бұлай болмағанда ер мен əйел қатынасының тауарлық сипат алуы өрши береді.

	Олай болса кедей елдерде неге туу көп? Батыс оны халықтыңсанасының төмендігімен түсіндіреді, менің ойымша, оның себебі қиыншылықта өмірге келген балалардың біреуі болмаса біреуі тірі қалар деген табиғи инстинкте жатыр.

	Еркектердің өмірге көзқарасында өркөкіректік басым. Мəселен, əйелі кетіп қалған еркек «мен əйелімді қоя бердім» деп отырады, «əйелім тастап кетті» деп мыңнан біреуі ғана айтуы мүмкін. «Ақындықты, күйшілікті қойып кеттім» дейді. «Оның киесін ұстай алмадым, пенде тірлікпен болып кеттім» деп мойындайтындары жоқтың қасы.

	Қазіргі əйелдер еркектердің осы мінезіне төзе-төзе өзгерді. Олар еркек туралы шындап шешімге келерде алдымен тиімді-тиімсізін саралайды. Екеудің бірін таңдайтын болса, тиімдісін, яғни, кім дұрысырақ қамтамасыз ете алатынын таңдайды.

	Балаға ешуақытта «топас, сенен ештеңе шықпайды, саған сенуге болмайды» демеген жөн. Баланың ашық өрісі оны қабылдап, оны солай болуға итермелейді. Үлкендердің: «періште «əумин» деп қалады, жаман сөз айтпа» деп жататыны содан.

	«Сен – мықтысың», «сен – тектісің» деп ұғындыру мен «сенен миыңа май құйса да ештеңе шықпайды» деудің бала үшін екеуі де бірдей зиян. «Олай бол, бұлай болма» дей беру баланың келешегіне залал келтіреді. Бала сол бағдардан ауытқи қалса, оны трагедия санайтын болады.

	Кісі өткен өмірін есіне түсіріп, болған қиындықтардың себебін табуға тырысқаны жөн. Сөйтіп, оны болдырмауға əрекет еткені дұрыс. Ол үшін көзін жұмып, жайғасып отырып, басынан өткен қиындықтарын ойша еске алып, оның соңы өзі үшін тиімді етіп аяқталатынын көз алдына келтіріп, қиялдансын. Өз кінəсін түсінсе, мойнына алып, Құдайдан кешірім сұрасын. Мұның бəрі өзінің ниетін тазарту үшін, біреуге кесір жасамау мен зиян тілемеу арқылы жасалсын.

	Екі түрлі мінездегі, ниеттегі адамдар бірдей түс көрсе, бірдей жорылмайды.

	Жұмақ деген не? Жұмақты адам өзіне-өзі жасайды. Біреу туыстарын, балаларын, немерелерін жинап алып, үйі у-шу болып жатса – демалады. Ол кісі үшін жұмақ сол. Біреу тыныштықты сүйеді. Біреу табиғатқа құмар. Біреулер ұйқыдан, біреулер сағаттап сөйлесуден жалықпайды. Демек, адамның өз жанына жақын іспен айналысуы – жұмаққа енуі.

	Маған бір отырыста бір кісі ұнамауы мүмкін. Немесе, ұдайы у-шу, ұрыс-жанжал болып жататын көршілерім ұнамайды. Ондай жағдайлардың бəрінен қаша алмайсың. Одан да бетер болуы мүмкін еді деп, тəубеге келу керек. Мысалы: көршімнің үйі өртенсе, менің үйім де қоса өртенуі мүмкін еді, осыған тəубə деген жөн.

	Өмір адамды кейде өзін қоршаған адамдарға наразы болуға мəжбүр етеді. Сонда да «менің ортам – əлемдегі ең жаман адамдар» деп ойлау жарамайды. «Құдайға шүкір, бұдан жаман болуы да мүмкін еді» деп шүкіршілік ету ғана ортаға Аспан арқылы ақыл береді. Осының бəрін өмірге өкпелемей, шындап тілеу керек.

	Баласы жоқ ерлі-зайыпты екеуі бірдей тек болашақ бала жайлы ойлай берсе, онда баланың болмауына өздері себепші болады. Немесе тек ақшаны ойлай берген кісіден дəулет қашады.

	Жас келіншек «менің шешем ылғи қыз туған, ұл тумаған» деп ұдайы ойлай берсе, ұл тумауы мүмкін. Əр істе адам өз ойын жігерленуге бағыттағаны дұрыс.

	Кісі өзіне-өзі ренжіп, айыптай беруі жөн емес. Ол өзіне өлім тілегенмен бірдей. Екі адам орманда адасып кетті делік. Біреуі бар əрекетін, ақылойын жұмсап, жол табуға тырысты. Екіншісі таяқты алып, өзін-өзі сабалай жөнелді. Өзін-өзі айыптай берген адам осының екіншісіне ұқсайды.

	Адамның өзін-өзі айыптауы, оған өзге біреуді айыптағаны үшін болатын зиянмен бірдей залал келтіреді.

	Біз табиғаттың сұлулығына, күрделілігіне, тереңдігіне бойлай білмейміз. Аңғармаймыз, таңданбаймыз, сүйсінбейміз. Уақыт таппаймыз. Уақыты бардың құлқы жоқ.

	Адамды сүй деп көп айтамыз. Қалай? Адамды сүю үшін оған сынсыз, құмарсыз, есепсіз, құрметпен қарай білу керек.

	Адам мезгіл-мезгіл ақылына тыныштық беріп тұрғаны дұрыс.

	Тағдыр бізге əрқашан бір емес бірнеше жол ұсынады, соның қайсысын таңдайтыны адамның өз қолында. Адамның тағдыры жазып өткен жолын түркілер қисмет дейді. Ауыру, жақынынан айрылу, байып кету – қисмет.

	Алдағы тағдыр, ол – пешене, қисмет емес.

	Өмірде жеткен жетістігіне қанағат етіп, жетпегеніне қиял арқылы жетсе, адамның бойы жеңілдейді.

	Көңіліндегі оқиға жүзеге ассын деген кісі, оны ұзақ əрі табанды түрде көз алдына келтіргені жөн.

	Адам өзімен-өзі ақылдасып, күдікті ойларын ұзақ талқылауға ерінбегені дұрыс. Ол – тазарудың бір жолы. Бірақ, бұл – адам ешқандай күдіктенбесін деген сөз емес. Тіптен күдіктенбеу – өз өмірін қалай болса солай бетімен жіберумен, яғни ағысқа ерумен тең.

	Талаптың бəрінің төлемі бар. Ол дұрыс болмаған сайын төлемі қымбаттайды. Орынсыз талап орасан төлем арқылы ғана келеді.

	Ізгілікті көбірек еккенге ізгілікпен қарымта қайтады жəне керісінше, біреуге жамандық тілегенге жамандық үйірсектейді.

	Жігерсіздік өз мүмкіндіктерін жұмылдыра білмеуден туады.

	Ой – жүйрік, оған еріп кете беруге болмайды. Ере берсең қияға шарықтап, бірте-бірте адастырып кетеді. Лажы барынша өз уақытында тоқтап, тірліктің күйкі проблемаларын бір уақ серпіп тастаған дұрыс. Шығыс діні – Дзен ойдың ағысын тежеуді емес, толық тоқтатуды ұсынады. Олар: ой ағысын бірнеше сағатқа тоқтатып қойғанда ғана адам Жоғарыдағы күштермен тікелей байланыса алады дейді. Мұсылмандардың «əумин» деп бет сипауы да ой ағысын тоқтатуға бағытталған рəсім.

	Кездейсоқ кездесетін кереметтер уақыты өтті. Дүниеде болып жатқан істердің бəрінің себептерін іздейтін заман келді.

	Жүздеген жылдар бұрын, үйлерде Библия секілді жалғыз ғана кітап болатын кезде, жындыханадағылар өздерін Иисус пен Марияға теңейтін, қазір олардың бірі Сталин, бірі Мадонна болып сезінеді. Демек, ойдың өсуі жындыханадағы адамдарда да болады. Оған теледидар сияқты сыртқы өзгерулердің əсері бар.

	Жастарды қарттарға көмектесуге бергеннен гөрі, қарттарды жастарға көмектесуге берген дұрыс. Сонда қария өз ақылы мен тəжірибесінің бағасына қарай күтім көрер еді. Ол нағыз лайықты тұрмыс болған болар еді.

	Жаппай адамгершілікке тек əлеуметтік прогресс арқылы қол жеткізуге болады.

	Ұят – өзіңнің жəне өзгенің істері мен мінезін ізгілік пен зұлымдық тұрғысынан анықтайтын, адамның моральдық өзін-өзі бақылау қабілетінен көрінетін этика санаты.

	Құқықтарды талап ету үшін əуелі міндеттерді орындап алу керек. Құдайдан бір нəрсе тілеу де солай: əуелі Құдайға жағатындай міндеттер түгелденсін.

	Ниет пен мақсат – жақсы болған күнде де құр идея, əңгіме оны жүзеге асыруда. Ол, əсіресе, халықтың пайдасына қызмет ететін болса бағалы.

	Зиялылардың бір міндеті – адамдарды өз танымында биікке көтеру. Ол үшін танымдық еңбектерді адамдарға мүмкіндігінше көбірек жеткізуге, сіңіруге тырысу керек.

	Əркімнің өзінің жеке игілігін ойлауы табиғи нəрсе, бірақ тек өзінің ғана игілігін ойлап, қоғам мүддесі елеусіз қалса, өмірдің өзі мағынасыз ұсақтүйекке айналмай ма?!

	«Сіз мені түсінбедіңіз» дегеннен гөрі, «мен сізге ойымды жеткізе алмадым-ау» деген тиімді. Бірақ, ол жағынуға тырысудан болса – керексіз, өз идеясын қалайда өткізу үшін болса – орынсыз, тек адамзат дамуына үндес болғанда ғана дұрыс.

	Ақылынан айласы көп, өмірге бейімделе білетін адам өзінің айналасындағылардан əлдеқайда жоғары көтерілуі тез. Оның шығармашылық ержүректігі мен ұранға толы сөздері жай ғана авантюризм екенін, ол өзінің айналасында шу көтеріп, бағасын көтеріп жатқанын, өз мамандығында, қоғамда жасанды алға жылжуға ұмтылып отырғанын сұрғылт тобыр уақытында түсіне бермейді. Ондай адамдар осы тəсілмен тарихта қалуға есеп жасайды.

	Дарыны аздың дабылы көп. Шын даналар, Аристотель, Иисус Христос жəне Мұхамед пайғамбар тарихта өздерінің ойлары мен істерінің арқасында қалды. Тарихта қалу үшін халық жадында қалатын сөзі мен ісі болуы керек. Қазіргілердің көбі бұлай ұмтылмайды, бірақ солай екеніне сендіргісі келіп көзбояушылыққа барады, олар өздеріне ақша мен атақ халық жадында қалудан гөрі керегірек екенін білдіргісі келмейді, бірақ не істесе де сол пиғылы көрініп қалады.

	Қалың жұрттан аз ғана озып шыққан, демек, оған түсінікті адам танымал қоғам қайраткері болады, я əділет іздеуші ретінде атағы шығады. Немесе белгілі жазушы болады. Жұрттан едəуір алға шығып кеткен адам танымал болуы қиын, өйткені екі деңгейде болғандықтан жұрт пен оның бірін-бірі түсінуі қиындайды. Біреуді жоғары бағалау, онымен ой ортақтығын білдіреді.

	Атақтылар мен қабілеттілердің ортасында достық аз, біріне-бірі шындап риза болу жоқ. Араларында жай ғана сыпайы сөздер, жалған мақтау бар, шын көңілден шыққан ризалық жоқтың қасы. Өйткені, адамдар өзінен мүмкіндігі жоғарылардан қауіптенеді, сондықтан оны байқамаған болып, бағаламауға тырысады, керісінше, өзіне жете алмайтыны көрініп тұрған, өзінен төменіректі əсіре мақтап, көтермелей жүреді. Демек, адамның жүрегі өзінен төменгіні көреді.

	Дарындары ұқсас, қабілеттері қарайлас, табиғаты туыстас, зейін байлығы мен көзқарас байлығы бір-бірімен орайлас, дүние танымы мен ой өрістері бір-біріне жақын адамдар ғана бірі туралы екіншісі ешуақытта жаман сөйлемейді, олардың өзара пікірлері шыншыл, түйсіктері ұқсас, айтқандары дəл, көңіл көкжиектері қарайлас келеді.

	Адамды танығысы келгендер алдымен оның озығын, артықшылығын танысын. Оны көре алмаса немесе аз көрінсе, кемшіліктері соны білу барысында өзі-ақ көрінеді.

	Құдай біреуді ақылды, біреуді ақымақ етіп жаратқан. Ақымақты жаратқаны ақылдының ақылды екенін аңғарту үшін керек болған. Ақылдының ақымақты қалай пайдаланғанынан оның қаншалықты ақылды екенін білуге болады.

	Адамдарда бір-біріне ынтықтық, жақын тұту сезімі бар. Ол тұрақты болмайды, өзгеріп тұрады. Өзгерген кезде, бақылап-байқаған кісі, ол өзгеріс адамдардың бір-біріне махаббаты азайғандықтан емес, көңілінен шықпауынан болғанын түсінеді.

	Кісі өзінің қалауын шектей жүруге тиіс, күнделікті тұрмыста шашып-төгу жарамайды, ішкі дүниеде өшпенділік түгілі, қынжылу мен теріс ой да болмағаны дұрыс. Шашып-төгу ақша мен азық-түлікке ғана емес, уақытты да босқа кетірмеуге қатысты. Яғни, барлық қалаудың шегі болуы керек.

	Көңіл қалауын шектеу мен үнемділік, өзіне жұмсамағанды қайырымдылық жолына жұмсаумен толыға салмайды.

	Айтқанды істе деу ойлау қабілетін кемітеді. Ойлау қабілеті шектелген адамның өмірі қызықты болмайды. Ол бүкіл елде жаппай құбылысқа айналса, ондай елдің болашағы бұлдыр.

	Өмір сүру формуласы: жеңіс пен жеңіліс – кезек. Сəтсіздік, жайсыздық, тіпті, бақытсыздық та кездесіп қалуы мүмкін. Олардың бəрін де көңілге ауыр алмаған мақұл. Оны тек тəжірибе деп қабылдап, адам өзіне байланысты жағын қайталамауға тырысса – жетілуге ұмтылғаны.

	Мəселені «Өмір сүруге зияныңды тигізбе» деп қойған дұрыс. Ол: рұқсат, өмір сүр, ізден, қимылда, ойлан дегені.

	Адам өз кемшілігін өзгенікін көргендей көрмейді, бірақ өз жетістігін басқалар көріп тұрғаннан артық көреді.

	Бір ойды, мəселені түсіндіргенде немесе дəлелдегенде: «Бұл маған керек емес, сіздерге керек» деу жөн емес. Қисынға салсақ, өзіне керек емес нəрсеге кісі араласпайды, я араласпауы керек. Керек емес нəрсеге дендеп еніп, бойға сіңіре алмайсың, оны көңілдегідей түсіндіріп, біреудің санасына ендіру одан да қиын.

	«Менің іліміме бағынсын, оған табынсын» деп талап ету, «мен үшін осындай іске бар» деумен бірдей, ол əулиелікке жатпайды.

	Ілім жалпыға ортақ жəне өмірден ұзап кетпеген жағдайда ғана сіңімді, ғұмыры ұзақ. Мəселен, Нұх пайғамбардың жеті заңының бір де біреуін бүгінге дейін жоққа шығара алмайсың. Сондықтан да ол бүгінге жеткен:

	1)Басшыларға бас и;

	2)Құдайды қарғама;

	3)Құдайдан басқаға табынба;

	4)Жақын туысыңмен тұрмыс құрма;

	5)Өлтірме;

	6)Ұрлық қылма;

	7)Тірі малдың етін жұлып жеме.

	Дарын атақ-абырой əкелетін, ерекше мүмкіндік иесі ретінде құрметке бөлейтін жақсы қасиет болғанымен, оның жұмсалар көзін таппаса, онда ол сорға айналады, ол иесімен бірге біртіндеп солып, сөне бастайды.

	«Тақа тұяқты, тұяқ тұлпарды, тұлпар ерді, ер елді сақтар болар» деген қазақ мақалы бар. Демек тұлғаларға тақа болар зерек адамдар көптеп керек. Елдің дамуы мен жетілуі тақа болуға жарайтындардың белсенділігіне тура пропорционал.

	Ұйқы мен демалуға кеткен уақытты, егер ол мөлшерлі шамада болса, босқа өткен уақыт қатарына жатқызбаған жөн. Босқа өткен уақыт деп бос əңгіме-өсек пен салғыласуға, орындалмайтын қиялға, керексіз нəрсені оқуға немесе мағынасыз телехабарды көруге, карта ойынына, уайымдау мен өкінішке, күдікке, т.с.с. пайдасыз істер мен зиянды сезімдерге кеткен уақыт саналады.

	Адамда өзінің қалыпты жағдайын сақтауға керекті күш-қуатының тепе-теңдігі болуы керек. Жағымды екен деп көп ұйықтауға, тамақты көп жеуге, қызық-мейрамдарға берілуге болмас. Өзіне өзі өмір жайлы бір сабақ бергісі келген адамға, сабақтың ең бастысы – төзім деген бір сөзге сияды деуге болар еді. Екіншісі – ішкі қарсылықты болдырмау. Содан кейінгісі – қобалжи бермеу, өкінішке ұрынбау, өзіңді сөкпеу, мақтан сүйгіш болмау, күндес болмау, мəселені бірінің үстіне бірін жинай бермеу, т.с.с.

	Махаббат – биік ұғым, ол тек бір адамның екінші бір адамға сүйіспеншілігі ғана емес. Сол ұғыммен қатар жезөкшелік деген ұғым жүреді, ол махаббатты жер жастандыратын қарсы ұғым. Кей адамдар махаббаты мол секілді көрінгенмен жанының жезөкшелігін жасыра алмайды. Үлкен ақын да, айтулы ғалым да, атақты суретші де, саясаткер де жаны жезөкше болып кездесуі мүмкін. Қажет кезіңде жақсы көргендей болып, керек болмаған күні теріс айналу да – жан жезөкшелігі.

	Билікқұмарлықтан келіп шығатын ашкөздік, қатыгездік – жан мен тəн жезөкшелігі. Сондықтан, билікқұмарлық адамдағы барлық кемшіліктердің ең ауыры əрі зияндысы.

	Махаббат пен достық екеуінің бір айырмасы: достық бір жақты болмайды. Тағы бір айырмасы: достықты адамның өзі таңдап алады, махаббат көбіне ұрын келеді.

	Аристотель «достықтың көбісі сұхбаттың жетімсіздігінен ыдырайды» деген.

	Шын махаббат қолайлылық əкелмейді. Тарихта да, дастандарда да шын махаббат қосылмай қалғандардың арасында болады.

	Кей əйел махаббатты қызғанышпен қорғап қаламын деп ойлайды. Махаббатты қызғанышпен қорғай алмайды, құртады. Қызғанышпен махаббаты емес, көрсеқызарлықты, жеңілтектікті, жауапсыздықты ғана қорғауға болады.

	Егер жақсы көретін адамымыз біздің ең ізгі жəне кіршіксіз сезімдерімізді таптаса да, махаббатымызды сақтап, сүйікті адамымызды кешіре білу қабілетіміз қаншалықты биік тұрса, адами бақытқа да соншалықты мол ие бола аламыз.

	Қорқу да – құрметтің белгісі. Құдайдан қорқу жаныңды тазартады, ерінен қорқатын əйелдің баласы жақсы болып өседі.

	Библияда «Болезнь не дает людям грешить» деген сөз бар. Ауру адамға күнəға баруға мүмкіндік бермеу үшін беріледі, – деген сөз бұл. Адам ауырса Алласын аузына алдымен алатыны осы. «Бір жерден бүлдіріп алдым ба, бойыма күнə артып алдым ба» деп Құдайға жалбырынып кешірім сұрайтынымыз сол шығар. Қартая бастағанда кісі Құдайшыл болатыны да осы себептен болар.

	Кемшілігін жасырып айтпай отырғанда, мені түзетуге тырысып отыр деп емес, артықшылығымды мойындап отыр деп түсінетіндер де бар.

	Адам баласының көктемі, жазы, күзі, қысы болады. Кейде қыс түспей күз созыла түседі, я болмаса қыс тез өтіп, ерте жылымық келеді. Кейбіреудің көктемі мен жазы ұзақ.

	Біздің бір қасіретіміз – ойлауға уақыт таппайтынымыз. Көбіміз ойлау керек деп есептейміз. Кейбіреуіміз біз үшін ойланатындар бар ғой деген масыл пиғылды сіңіргеміз.

	Өмірінде қателікке ұрынған адам айыптыны іздеп, уақытын кетірмегені, шығатын жолды іздегені, қателікті қайтып болдырмауға тырысқаны дұрыс.

	Бақыт деген сөзге өте үлкен мағына беріп, қол жетпейтіндей көретін кезіміз көп. Бақыт деген ұғымның негізін таңертең аман-есен, ауырсынбастан тұрып, жұмысқа бару, үйдегі бірлік, жұмысыңдағы түсіністік, осыларды рахаттана сезіну құрайды.

	Ересек кісілерде өткенін көп айта беретін əдет болады. Оның себебі, олардың кезінде бəрі дұрыс болғандай көрінеді, соның өтіп кеткеніне, көбіне үлгермегеніне, арманының орындалмағанына, үмітінің ақталмағанына өкінеді.

	Оған керісінше, жас адамдардың ойы мен сөзі болашаққа бағытталады. Өйткені, оларды болашақтың қандай бағытта жалғасатыны қызықтырады, болуы мүмкін қиындықтардан қауіптенеді.

	Əр ұрпақ өзінен алдыңғы ұрпақтың қателіктерін болдырмай өмір сүруге ұмтылады. Есейе келе көңілдегісінің көбісі орындалмайтынын сезеді. Сөйтеді де, өзі алмаған биікті ұрпағы алса деп ойлайды. Өзінің бар орындалмаған үмітін балаларына аударады.

	Адамның басында біреулерге деген сыни пікір үйіріліп жүріп алатын кезі бар. Одан құтылудың жолы – кешіру.

	Сөйлеушіден тыңдаушы бағалы.

	Адам өзін-өзі мақтау қажеттілігіне қарсы тұра білу керек. Мақтаулы көрінуге тырысу өзгеге үстем қарауға алып барады.

	Мақтауға да, даттауға да құлағы керең бола білген адам, егер онысы айладан, менмендіктен болмай, шын пиғылға айналған болса – жетілуге бет алған адам. Ескіден қалған бір сөзде: «Жетілу үшін молаға барып қабірдегі адамды бір түн мақта, ертеңіне барып бір түн датта, сонда қалай міз бақпайтын болса, мақтау мен даттауға солай міз бақпауды үйренсең, сонда жетілгенің» делінген.

	Біреуге жақсылық жасаған адам одан қайтарым күтпесін, жақсылықты қайтарымсыз, шын көңілмен жасағанда ғана қайтарым өзге жолдармен өзі келеді. Демек, жақсылық жасасам, қайтарымын күтіп емес, өзім үшін жасадым деп ұғынған ұтады.

	Кісі өзінен білімсіздеу, өзінен тəжірибесіздеу адамға пікірін таңбағаны дұрыс. Ішкі дүниесі əртүрлі адамдардың бірі жақсы, бірі жаман болмайды.

	Əр адамда өзінің саналы əлемі болады. Ол кездейсоқтыққа жол бермейді. Бастан өткен əрбір іс бізді бір нəрсеге үйретеді.

	Қайғы екіге бөлінсе – жеңілдейді, қуаныш екіге бөлінсе екі есе артады.

	Айналадағы əсемдіктен, қоршаған нəрсенің бəрінен қуат алуды үйрену керек. Сонда күш алу көздері көбейеді.

	Біреудің өткен кезде жіберіп алған айыбын бетіне басу, онысы үшін ұялту ниетінен аулақ болған жөн. Ол мысалдарды ұмыту адамның түзелуіне жол ашады. Түпкі мақсат – сол.

	Ұрыс-керіске кірігіп кете беретін кісі ішкі дүниесіндегі қобалжу сезімінен ешуақытта арылмайды. Сондықтан келіспеуге кірісудің орнына достық қалыпқа шақыруға тырысқан жөн.

	«Адам біреуге қол ұшын беріп, биікке шығуға көмектескенде ғана оған жоғарыдан қарауға қақылы; еркектер кəріліктің келгенін мойындап, махаббатты ұмыттық дейді, шын мəнінде керісінше, махаббатты ұмытқан күні кəрілікті мойындайды; бүкіл əлем шың басында өмір сүрсек дейді, ал бақыт дегеніңіз сол тауға өрмелеп, биікке көтеріліп келе жатқан сəттің өзі емес пе?!» – дейді Маркес.

	Мына өмірде ешкім бəріне бірдей қожайын емес екенін түсініп алған адам ешкім ешкімнен кіші де, ұсақ та емес екенін түсінеді.

	Ешкімге тəуелді болғысы келмеген адам сұраншақ болмай: «Сұрасам аса зəру нəрсені сұрадым, қайтарым жасауға тырысамын, ол үшін жарамсақтанып, төмендемейін» дейтін принципті ұстанғаны жөн.

	Адам мен қоршаған ортаның бір-біріне əсерін зерттейтін геосаясат ғылымы мемлекет пен оның адамдарын өзін-өзі сақтау жəне дамыту үшін планетадағы басқа халықтармен «өмір кеңістігі» жолында бəсекелестік күрес жүргізіп отыратын тірі организм ретінде қарайды.

	Ағаштың түбіндегі ылғал қашан қашып кеткенін біз байқай бермейміз. Адамда де өмір сүруге құштарлық, шаттана қуану сезімі сол ылғал секілді қайтып кетіп тұрады, оны да байқау қиын. Адамның қуат алар ылғалын толықтырып тұру үшін, ол өмірінен рахат сезіне білуі, қанағатшыл болуы, ойлай білуі, өмірін өзгертіп отыруға дайын болу керек.

	Біреу бай болу үшін, бірнеше жүз адам кедей болуы керек, ал біреу орасан байлыққа ие болса, онда мыңдаған, тіпті жүздеген мың адам кедейленеді. Тіпті кейбір ерте қимылдаған, ақылын жетілдірген, рухын биіктеткен тұтас мемлекеттер бай болады да, кейбір мүмкіндігі мол мемлекеттер басқалардың бетіне жалтақтаумен қалады. Дүниеде бар байлық ашылған, шектеулі, есептеулі. Оның реттелген жүйесі бар. Сол жүйеге енгендер ғана ұтады. Жалғыз адам түгілі, жеке дамығысы келетін мемлекет те сəтсіздікке ұшырайды.

	Өткенге өкінбеу үшін өткенге өкінетіндей мүмкіндікке жетудің өзінде өткеннің ізі жатқанын түсіну керек.

	Дос-туыстарымен келіспеушілікке барудан гөрі, олардың өзгеруіне əсер ететін құрмет қатынасын таңдаған дұрыс. Сонда бейбіт өмірдің дəмін екі жақ бірдей сезінеді.

	Ескіден қалған бір ақиқат бұл күнде ерекше мағынаға ие: егер адам бақытты өзі үшін іздесе, бақыт жақындаудың орнына қашады. Егер адам оны өзгелер үшін іздесе, онда ол адамды өзі табады.

	Ешкімді дұшпан тұтпауға əдеттену керек. Біреу дұшпандық танытса, оны ойдан қуып шығуға тырысқан дұрыс. Біреудің басында «үймелеп» қалған ой, өзгелерге де түседі. Сөйтіп, салмақ жан-жақты түседі.

	Біреуге жалған ризалық білдіріп, жарамсақтану арқылы біреудің көңілін табуға тырысқаннан, кісі өзіне риза боларлықтай жұмыспен айналысқаны жөн.

	Өкпелеу қолайсыздық туғызады. Оның орнына байланыс жасауға ұмтылу – мəселені бейбіт шешудің жолы.

	Көзқарас кең көлемде болғаны дұрыс. Əркім өзіне тиімді көзқарасты ұстанса, өзге ойдағылардың, тілдегілердің, діндегілердің қамын кім жейді.

	Қай істе болсын, кінə іздеу əрекеті қажетсіз.

	Болашақтың жарқын болуына үміт арта отырып, бүгінгі күннің қызығымен рахаттанған дұрыс.

	Қолға алған іс біткен кезде қалай болатынына қобалжу істің жүруіне кедергі жасайды. Байсалды қарау тілеулестікке, шабыт пен тиімділікке алып барады.

	Əркім өз қиыншылығын өзі жеңуге үйренсін.

	«Мен еш нəрсені нашар орындауға тиіс емеспін» деп айта алатын адам, осы сөзді ұстануға өзін ғана бағыттамайды, өзгелерге де үлгі болады. Шамшылдық – күнə.

	Көңілі өсіп, астамси бастаған кісі, оны сезіне сала жол бермеуге тырыспаса, кейін кеш болады. Астамшылдық пиғылдың адамды басынуы оңай, осы пиғылдан ада кісі ғана өзін еркін сезінеді.

	Кісі басқаларды айыптай қарамауды, дене жаттығуы секілдендіріп, күніге жасағаны дұрыс. Айыптау арқылы біреуді өзгерту қиын.

	Күпіршілік төрт түрлі болады:

	1.Ұрлық жасау; ішкілікке салыну; əке-шешеге қарамау; зинақорлық. Бұлар – айқын тəртіпсіздік.

	2.Сараңдық; тəкаппарлық; ашкөздік; долылық; жынысқұмарлық. Бұлар – құпия күпіршілік.

	3.Өтірік айту; өсекке еру; жалақорлық. Бұл – тоғышарлық.

	4.Құдайсыздық; жалпақшешейлік; өзімшілдік. Бұл – имансыздық.

	Шортанбай адал мен арамды ажырату қабілетінен айырылғандар деп мыналарды айтыпты: кереметі кеткен пір, қасиеті қашқан төре, əділдікті ұмытқан би, жақыннан басқа қасы жоқ мырза, малдан зекет бермеген сараң, жабағы жүнін сатқан бай, құтырған құл.

	Адам күніне бір мезгіл, тіпті бірер минут қана болса да өзіне үнсіздік сыйлағаны жөн. Ештеңе істемей, бір мезгіл тыныштық көру, одан рахат ала білу керек.

	Анда-санда қатты айғайлап, қатты күліп, көз жасын төгіп, осылай жасау арқылы бойдағы теріс қуатты алып тастап тұрған жөн.

	Қандай да бір қасиеті үшін біреуді ұнатып қалған кісі, оны сездіруге бата алмайтын, қорқатын, əйтпесе қолы жетпейтін болса, іштей-ақ құрмет жасай бергені мақұл, сонда онысы ол кісіге көзге көрінбейтін байланыс арқылы жетеді.

	Өткенді болған жағдайынан жақсарту мүмкін емес, оны жалған боямалап, өзіңді алдағанмен, ол оқиғаның куəларын қанағаттандырмайды.

	Өткенді өкінішпен еске алу керексіз. Өз өмірінде үстірт жасалған əрекеттерге көп мəн беру ештеңе бермейді.

	Адам өзі құмартқан ісін жиірек жасауына болады, солай етсе сезімі қанағаттанады, бірақ оның соңына түсіп елігіп кетпегені мақұл.

	Алудан гөрі беруге ниеті көбірек ауатын жағдайға жеткен кісі бақытты. Ол жəрдемнің, əсіресе, байқатпай жасалғанда, сыйы мен бірге сəлемі жүргенде, жиналып қалған төлемін жасап жібергенде бағасы артады. Олай жасаған кісінің жаны жайлана түседі.

	Біз «бер» деген сөз қалыпты жағдайға айналған ортада өстік, «беремін» дегенді үйрену қиын соғып жатыр, бірақ, бұрынғымыз адамзат қоғамының ізгі заңдарына қайшы еді.

	Бір адамнан жақсылық та, зұлымдық та шығады. Оның тек жақсы жағын бағалап, жаманына мəн бермеуге жеткен кісі – жетілу жолындағы кісі. Жаманына мəн бермеу, бақылап отырған кісі үшін ғана емес, байқап отырған кісінің өзі үшін де керек.

	Біреуге қызмет ете кетуге даяр тұру керексіз қасиет.

	Біреуді сендіре алатын, пікірінен айныта алатын мүмкіндігім, я өкілеттігім бар деп малдану қажетсіз. Біреудің пікірінің өзгеруі сыртқы əсерге емес, оның ішкі дүниесіне тəуелді болғаны жөн.

	Керемет көргенде құр таңырқап қоймай, оған тебірене білуді үйрену керек.

	Өз өмірін қарапайымдандыра білген кісі ұтады. Азға қанағат ету – көбірек келуге жол ашады.

	Ылғи үлгілі болуға тырысу – адамның жігерін топастандырады, ондай мінез адамды бір ізді, тіпті, сұрқия етіп жіберуі мүмкін.

	Басқа кісі туралы теріс ойлау – өзің туралы теріс ойлаумен тең.

	Жақсы істен ғана емес, жаман істен де үлгі алып үйренген жөн. Жауыздықта та қонымды қасиет болады, одан да үйренерлік іс бар. Жаманнан қалай болғанда жаман болу мүмкін екенін үйренудің өзі – үлкен мектеп.

	Бір істі өте жақсы орындадым деген адам – тығырыққа бет алған адам. Жетілуде шек жоқ. Əрі қарай қалай жетілу мүмкін деген адам, бұдан жақсы болу мүмкін емес дегенмен бірдей.

	Кісі өзін өзгелермен салыстырып: «мен оған қарағанда тəуір екенмін ғой» деп тоқмейілсу жəне «мен онымен салыстырғанда ештеңе де емес екенмін-ау» деп уайымдау бірдей қажетсіз.

	Құлшыныс пен тəубені тең ұстай білген адам – жетілудің жолындағы адам.

	Күнде таңертең тағдырының ең шешуші күніне қадам басқалы тұрғандай талпыныс жасаған, бой-басына қараған кісі ғана жағымсыз күйден өзін-өзі құтқарады.

	Бойын лайықты ұстай білудің өзі кісілік. Үлгінің үлкені – сол.

	Танымның атасы – өзіңді-өзің тану, демек, күлудің атасы да – өзіңе өзің күлу, яғни, өзіңе-өзің сырт көзбен қарай білу.

	 «Базарға бар да, бағыңды сына» деген сөз бар. Оны қарапайым ғана ұғыммен: базарға барып, затыңды саудалап көр, мүмкін саған тиімді болар, деп түсінуге де болады. Мүмкін бұл жерде тек сауда жасайтын базар ғана айтылып отырмаған шығар? Ойлап көрсек, шешенге – топ алдына шығып сөйлеп байқа, қызға – тұрмыс құрарда тиімді адамыңа жолық, маманға – білім мен білік жарысында бағаң қалай екенін байқа, мүмкін жеңіс қолыңда тұрған шығар, бағыңды сынап көр деп те айтылған сияқты.

	Одан да тереңірек ойлап қарасақ, сауда базарында да, өмір базарында да, барған кезіңде қанағатың мен қорқаулығыңды сына, адалдығың мен астамшылығың қандай, байқап қара, дегдарлық пен дүниелік бақ сынассын деп тұрған жоқ па екен?…

	Азамат болуға ұмтылған адамда дүниеге, заманға, уақытқа, кеңістікке деген көзқарас, адам тану, ар тану, мінез тану, ел тану, жер тану, серіктес тану, тіршіліктің күнгейі мен көлеңкесін тану қабілеті ұдайы даму үстінде болуға тиіс.

	Адам өз бойын ұдайы бақылап, ұқыптап тексеріп отырғаны жөн, осылай ету бүкіл ұлтқа да керек. Ұлттың озық ойлы азаматтары өз халқының сипатын, мінезін, тəрбиесін, көзқарасын, мəдениетін зерделеп, егер де жаңадан еніп келе жатқан жарамсыз мінез-құлық байқалса, оған ел иелерінің назарын аударып, оны болдырмаудың шараларын көрсетіп, қоғамдық пікір қалыптастырып, ұлтты дұрыс жолға бағыттап отыруға тиіс.

	Өзіңді-өзің ұдайы тəрбиелеп, жетілдіру деген кейде өз табиғатыңа жат нəрсені жасауға өзіңді-өзің зорлау да болып шығады, олай ету үшін төзім керек.

	Еркіндік дегеніміз ерікке шексіз ырық беру емес, ол – еркіңді билей білу, оны тежеп-тізгіндеп ұстау.

	Мемлекеттің көркеюі ұлттың рух биіктігіне байланысты. Мемлекет ұлтты қалыптастырмайды, қайта ұлт мемлекетті қалыптастырады.

	Сұлулыққа іңкəрлік пен білімге асықтық – кісі мəдениетінің өлшемі.

	Тіршіліктің тірегі, адамдар арасындағы аманаттық байланыс – үміт пен сенім. Үміт күйреп, сенім қирауы – тіршіліктің тірек-тамырына балта шабады.

	Əйелі бар еркекті əйелінен айырып, оны жақсы көріп қалған əйелге қосу қазіргі дуагөйлердің қолынан келеді. Бірақ, отбасын бұзған адамның əрекеті ізсіз қала алмайды. Өз бақыты үшін өзге біреуді бақытынан айырудың түбі бақытқа апармайды. Адамды еркінен тыс теріс əсерге итермелеушінің қиянаты да ізсіз қалмайды.

	Атом күші электрондардың қуатымен анықталатыны секілді, кез келген толқынның қуаты жеке адамдардың қуат-күшіне байланысты.

	Бабалар ерлігі мен елдігін, олардың үлгісін, ата-бабаның абыройын айтып мақтанарда, алдымен соларға лайық болуды ойлаған абзал.

	Кейде тобыр санасыз топқа айналады, сыртқы бір əсердің нəтижесінде жүгенсіз болып кетеді. Көкпаршылар мен «Битлз» көрермендері солай.

	Өмірден өз қалауын ала алмаған, сезімі қорланған адамдардың жанына жара түседі, олар өзгені өз деңгейінде көргісі, өз жағдайына дейін төмендеткісі келеді. Өйткені, олардың сол арқылы көңілі тынышталады, жарасы емделеді.

	Ашу-ыза келе қалған күнде де, оның отын байсалдылықпен, төзімділікпен сөндіре білетін, кінəлілерге кешіріммен қарай білетін кісімен адамдардың бəрі достыққа ұмтылады.

	Достық біздің өмірде өзіміз таңдап алу мүмкіндігіне ие аз ғана нəрсеміздің ең қасиеттісі.

	Менің өз сезіміме иелік етуді өзіме қой, ол менің ұятымның ісі дей алатын кісіге артық ақыл айтудың керегі жоқ.

	Тəнін сатқан əйел кінəлі ме, жоқ, сатып алған еркек кінəлі ме? Əділдігіне бара білсек – еркек кінəлі. Еркектікі – құмарлық, əйелдікі, мүмкін қажеттілік.

	Дені сау адамдардың денсаулығы жайлы ілім мыналарды мақсат тұтады:

	1)адам тегінің сапасын жетілдіру;

	2)қарын, көз, ой-сана мешкейлігіне тосқауыл жасау;

	3)қимыл əрекетсіздігін болдырмау, яғни, ой жəне дене қимылын пайдалану;

	4)стресті болдырмау, шұғыл ренжімеу;

	5)сөз сөйлеу мəдениетін жетілдіру;

	6)ой тазалығына жету, оның арамдыққа бой ұрмауын ұдайы тексеру;

	7)ішкі нанымның кедейлігімен күрес; 8) дінсіздік, жасанды əсерлерді болдырмау.

	Адам өмірінің негізгі мақсаты – шындық іздеу. Шындық жолдан адамды адастыратын екі нəрсе бар, ол – тəн тілегі мен нəпсі. Осы екеуіне тыйым сала білген адам – жетілу жолындағы адам.

	Байлық, билік, бедел үшеуі де ақылсызға жоламайды. Ең болмағанда, олар есебі бар адамға жұғысады.

	Бірден көп нəрсені қалаған адам, бірден көп жолға түсуге тырысқанмен бірдей.

	Біреуге жақпайтын мінез біреуге жақсы болып көрінсе, ол, я махаббат, я шексіз құрмет.

	Əрбір адамды Тəңірі өзгеше, біріне-бірі ұқсамайтын етіп жаратқан жəне олардың əрқайсысына белгілі бір қабілет дарытқан. Ал, ниет пен таңдауды адамның өзіне қалдырған.

	Ұлтты құртатын үш нəрсе бар: дəстүрсіздік, еліктегіштік, тұқым араласуы. Осы үшеуі де қазақтың кемшіліктері санатында.

	Өзін-өзі сүю, өзін жөнсіз көтермелеу – адам баласындағы өзгермейтін екі қасиет осы.

	Тек өз басын ғана ойлау – өзге əлемдерді жоюдың бағдарламасы сияқты. Тылсым табиғатқа деген өшпенділік жазылмайтын кеселге ұшыратады.

	Сондықтан адамдарға ренжімеу, жұмысқа байланысты ашу-ызаны болдырмау керек. Жалақыны аз төледі, мені бағаламады, маған əділетті емес дегендерді себеп етсең, реніш-өкпе таусылмайды. Ол себеп емес, салдар. Себеп сіздің жаныңыздың тазармауында. Осыны болдырмау үшін мынадай тілекті іштей қайталап жүрген жөн: «Мен өзімді жақсы көремін, мен басқа адамдарды жақсы көремін, мен Жер-Ананы жақсы көремін, мен Ғарышты, Тəңіріні жақсы көремін».

	Сонымен, өз басын ғана ойлау – пенделік нəрселерді тым жақсы көру мен осыған бола Киелі Рухтан баз кешуге дайын болу дегеніміз – тазалықтан, жетілуден, махаббаттан ада болу. Өзін ғана ойлау өзге құрылымдарға зиянын тигізеді. Адамның əрбір қимылының шегі болуы керек, оның əр жағы – құлдырау.

	…Будданың намысына тигісі келіпті. Бір ауылға келгенде, оны бəрі жабылып сөгіпті. «Болдыңдар ма, мен жүруім керек, көрші ауылда мені күтіп отыр. Егер болмасаңдар ертең келейін, сендер де келіңдер, айтып болмасаңдар, сонда айтыңдар» депті ол. Сонда топтың ішінен «біз саған намысыңа тиер қаншама сөз айттық, соның бірі де əсер етпегені ме, бір ауыз сөз қайтармадың?» дегендерге: «Мен де он жыл бұрын сіздер секілді ойлаушы едім, сол кезде сіздер күткендей жауап берген болар едім, қазір мен өз сезімімді ауыздықтай аламын, өз ісімнің дұрыстығына сенемін, өзім секілді ойлай алмағандарға жаным ашиды. Сіздердің сөздеріңіз осыны есіме түсіріп, рахаттандырады» деген екен. Демек, «жаның шыққыр» деп сөгетін жерде «басың аман болсын» немесе «саған жақсы болса болды», «сені бəрі жақсы көрсе екен», «бай бол» дегенді шынымен айтуға кісі өз жігерін жеткізе білгені жөн.

	Орта жолды ұстанған дұрыс, бірақ орта топта болу шарт емес. Орта топта қашанда керексіздер көп. Ол топ ақылдылар мен белсенділерді жақтырмайды. Оларға көп өзгеріссіз тыныш өмір керек.

	Байқасақ, болашақ – тек мақсат, міндет, қағидат жəне үміт қана емес. Болашақ – бұл ізгі мұрат, бұл рух пен бекзаттық, парасаттылық, адамгершілік жəне əділеттілік. Осылар өшіп қалмауы керек. Демек, өзінің жоспарлары мен үмітінің күлі көкке ұшқанын қабылдай алмаса, іштей сатқындық, пасықтық, əділетсіздік, ізгі-мұраттың құлауы, руханилықтың қорлануы – ауыр кеселдерге ұшыратады.

	Сүтті ылғи анамен байланыстыра айтамыз, өйткені сүт ішкен кезде адамның кеудесіндегі махаббаты ұлғаяды.

	Қарапайым ойлайтын адам өзіне ұрлыққа түскен көршісін барынша жек көреді. Рухы мықтырақ адам көршісін емес, сондай тəртіпке төзетін қоғамды айыптайды, ал рухани өте бай адам көршісінің мысалында бүкіл адамзат теріс жолға түсіп жатқанына өкініш білдіреді.

	Көз алға қарайды, ақыл артқа қаратады.

	Өмірге дұрыс көзқарастағы адам ғана сынақтан өтеді.

	Өмірде тəуекелге жиі-жиі баратын адам мейірбанды бола бастайды. Қиын жағдайларға тап болған кезде ызақорлық көрсететін адам тез «сөнеді».

	Болашақтан қорқудың да, өткенге өкінудің де керегі жоқ. Қиын кездегі ең қауіпті кезең айыптыны іздеу, ондай кезде өзіңді я өзгені айыптау керексіз.

	Адамның жануардан айырмашылығы біреу-ақ: жануар тек қазіргісімен өмір сүреді, мысалы шөп берсең жейді, артылғанын таптайды, су берсең ішеді, тағы берсең төгіп тастайды. Адам ертеңге сақтайды, демек ертеңі үшін өмір сүреді.

	Билік саласындағы əрбір адам кез келген уақытта: «Мен қолымнан келгенімді жасадым. Менен де жақсы істейтіндер болса – мархабат» дей алуы керек. Бұл жаңалық емес – қадым заманғы Рим империясының билік формуласы.

	Крыловтың бір мысалында маймыл, есек, теке мен аю квартет құрады. Музыка еш үйлеспеген соң, олардың отырған орынын ауыстырады. Сонда да ештеңе шықпайды. Топ немесе команда ішіндегілер Крыловтың квартетіндегілерге ұқсас болса, ештеңе жасалмайды.

	Білім оқумен ғана емес, зеректікпен де келеді. Бағзы замандағы ақындарымыз бен шешендеріміз соның дəлелі. Олардың көбінің білімсауатынан гөрі зеректігі, қисыны мен ойлау қабілеті, есте сақтау қабілеті жоғары болған.

	Өзімізді-өзіміз кімбіз деп ойласақ, сол болып шығамыз. Адамдардың ауырып отырмын дей бергені ауру болатыны мен жетем деген мақсатына жетіп жататыны да осыған мысал.

	Қазақ елі мен жерін білектің күшімен, найзаның ұшымен қорғаған. Бүгінгі шешендердің рухы бұрынғы қазақтарға болған. Бүгінде заман өзгерді, білек пен найзаны білім мен ақыл алмастыру дəуірі туды. Өткенді көксеу кейінге шегіндіреді, өткенді көксеу емес, құрметтеу керек, мақтаныш ету үшін ғана еске түсіру керек. Кешегі құралдармен ұлттың бұрынғы рухын сақтап қала алмайтын болғандықтан, бүгін рухымызды көтерер тəсілдер мен əдеттерді сіңіруіміз керек. Соның жолында патша да, уəзір де, əкім де, қарапайым адамдар да қайрат, жігер, намыс күшін жұмсауы керек. Өткенге мақтанба – оны ешкім алып кетпейді, бүгінге тоқмейілсіме – тоқырап қаласың, өзіңді ешқашан ешкімнен қор санама, тең сана, тең болуға ұмтыл.

	Теңсіздіктің қай түрі болса да күншілдік пен өшпенділікті тудырады. Кедей байды, надан ақылдыны, тоғышар білімдіні, көріксіз көріктіні күндейді, жек көреді.

	Сүлеймен патша жер бетінде жағдайы болмай, тағдырына нала болып жүрген адамды, аңды, балықты, жан-жануарлардың барлық түрінің бірін қалдырмай жинап, соларға арнап теңіз жағасына үлкен дастарқан əзірлеп, сый-сияпат дайындатқан. Шақырылғандар түгел жиналып, дастарқанға отырар сəтте, теңізден алып жайын шығып дайындалған заттардың бəрін бір-ақ қылғытыпты да, қайтадан ғайып болыпты. Осыны көрген Сүлеймен өзінің жасамақ болған ісінің Құдайға күпірлік екенін ұғып, жалбарынып кешірім сұраған екен. Осы секілді ойлары мен істері оны пайғамбар дəрежесіне көтерген.

	Ұқсас себептердің қорытындысы да ұқсас болады.

	Егер адам төңірегіндегілерден ақылдырақ болса, ол өзгелерден ақылсыз болғанда қалай қолапайсыз көрінер болса, бұл жолы да солай қолапайсыз көрінеді.

	Өмірде кездейсоқ бола кеткендей көрінетін нəрсенің бəрінде заңдылық бар.

	«Я, Тəңірі, менің дұшпандарыма саулық бер, ал маған төзім бер» – деп шынымен сұрай алу дəрежесіне жеткен адам – жетілген адам.

	Өмірдің басты мағынасы – бойындағы барыңды бере білу.

	Əрбір мезетті өзгелерге мін тағу емес, төңірекке махаббат тарату үшін пайдалану керек. Адамның махаббаты қаншалықты мол тараса, кеудесіне одан да көп махаббат келіп құйылады.

	Кісінің жаны махаббатты қаншалықты көп таратса, адами құндылықтарға да соншалықты көп тəуелді болады. Егер Жан махаббатты тудырмаса, онда ол өшпенділікті тудырады. Егер мені біреу ренжітсе, іштей: «Мен сені жақсы көремін» деп тұруым керек. Егер біреу маған жақсы қылық көрсетсе, оған да соны айтқан дұрыс. Бейтаныс адаммен сəлемдесуге ұялған кісі онымен ойша тілдессін. Əрбір осындай жағдай – бір кісінің өзге бір кісіге махаббат жолдап жатқанын білдіреді.

	Махаббат, үлкен есеппен алғанда адами сезім емес, Құдайлық сезім, адамдарда осы сезім қаншалықты мол болса, адам Құдайына соншалықты жақындай түседі.

	Махаббат парасатсыз болуы мүмкін жəне онсыз өмір сүре алады, ал парасат махаббатсыз өмір сүре алмайды.

	Кісінің өзін-өзі құтқару ережелері:

	Бірінші: өзің үшін өліммен бетпе-бет келер қиын жағдайда оны бағалауды тоқтата тұру керек, өзіңнен өзің «соңы қалай болар екен, аман қалар ма екенмін» деп сұрама. Болған іс биік Еріктің ісі екенін біл.

	Екінші: ешқандай бақытсыздық немесе тағдырдың сынағы адамды езіп тастауға не тазалауға берілмейді. «Құдай адамға шамасы келмейтін салмақ салмайды» деген мəтелдің мағынасы осында.

	Үшінші: қиыншылық түскен кезде, ешуақытта қорқуға я өкінуге, не ашулануға болмайды.

	Төртінші: қандай жағдай болып қалса да, алдымен жəне жаныңды сала көкірегіңдегі Құдайға деген махаббат сезімін сақтап қал.

	Ізгілік, қиын кезде көмек беруді көңіліңнің қалап тұруы Құдайға ұмтылудың қосалқы түрі.

	Жəне, бесінші, жарысқа алдын ала дайындалу керек. Көңілің қалаған кез келген нəрсенің күйреуі, кез келген жоғалту кезінде: «Я, Алла, мұның бəрі менің тазаруым үшін жасалған нəрсе деп қабылдаймын. Не болса да, менің Саған деген махаббатым кемімейді, арта түседі» деген мақұл.

	«Бұл дүние басқа бір əлемге өткел екені күмəнсіз. Өткел үсті – кісіге сын, онда шын мəнінде бақытты адам жоқ. Адамдар зиялы жəне қараңғы болып екіге бөлінеді. Мақсат қараңғылардың санын азайту. Біздің ғылым үйрету деп аспандайтынымыз да сол», – дейді Виктор Гюго.

	Жетілу – мақсат, жоспар, міндет қана емес, сонымен бірге руханилық, мораль жəне парасат екенін білген жөн. «Ақылдырақ болсам, ілгері дамысам, қоршап тұрған өмірді танысам» деу өзіңді өзгертпей, өзгелерге жəрдем бермей мүмкін емес. Адам солай істей бастағанда ғана «бақыт» деп аталатын нəрсенің не екенін сезінеді.

	Парасат «сен – маған, мен – саған» деген қағидатпен жұмыс істейді. «Егер мен саған адамгершілікті қатынас жасасам, маған да солай қара» дейді. Демек, парасат адамдардың мінез-құлқы бір-біріне қалай да бір байланысты екенін белгілейді. Ал егер біреу мораль нормаларын өзге біреумен қатынаста адал орындап, бірақ ол кісі сатып кетсе, онда ол оны ғана емес, жалпыадамзаттық мораль мен парасатты да қорлағаны. Ал махаббатты ешкім қорлай алмайды. Егер мен біреуді жақсы көріп, ол маған сатқындық жасаса, мен өзім сол сезімді қорламасам, менің махаббатым өзгенің сатқандығынан қорланбайды.

	Адамның жануардан айырмашылығы оның өмірінде таңдау мен жігердің болғанында емес, дамыған санасы бар екендігіне.

	Адам болашаққа жабыса бастаса, əлсірейді. Сол кезде алдына ешқандай жоспар мен мақсат қоймай, қазір бір нəрсені орындай қалсам демей, толық босаңсуы керек, ешқандай салмақ пен қысымның керегі жоқ. Бар жұмысты қойып, тек қуаныш пен махаббат іздесін. Махаббат дегенде төсек қатынасы емес, босаңсыған кезде лəззат іздей бермеген де дұрыс.

	Рухани өмірдегі күпірліктер мына ретпен келеді: менмендік, ашкөздік, ашушаңдық, қараулық, уайымшылдық, күншілдік, уақытты босқа өлтіру.

	Бүгінгі күнгі ең үлкен күпірлік – тұрмыстық жағдайы жақсы болуы үшін адам өзгелерді жек көруі, сөйтіп махаббатты сатуы, ал ол адамдағы имани сезімді өлтіреді, өзгелердің сезіміне де шабуыл жасайды.

	Екінші – өткенге, бүгінге немесе болашаққа өкіну, оқиғаны тездетуге немесе тоқтатуға тырысу, яғни, уақытқа қарсы бағытталған барлық қателіктер.

	Үшіншісі – адамдарды жек көру мен оларға ренжу, адамға деген дөрекі қатынас.

	Төртінші – тірі жəне өлі объектілерге ғайбат сөз айту.

	Шопенгауэр: «Əрбір ірі қасірет, тəндікі не жандыкі болсын, біздің өзімізге лайық; егер біз оған лайық болмағанда, ол қасірет бізді қуып жетпеген болар еді» дейді.

	Таза ақпаратты пенде тірліктегі қылығына қарай құрметтеу не жазалау тетігінен алуға болады, ол үшін жан мен тəннің пенделік талаптарынан арыла білу керек. Шын емші мен байланысшылар ашығудан, қиналудан азап шекпеген, яғни, дүниеге құмартпаған. Шын емшілердің əулие дəрежесіне көтерілу себебі де сол.

	Ауру рухтың құралы болып табылады, бірақ біздің жетілмеуіміз рухты аяғына дейін тануға мүмкіндік бермейді жəне ауруға тек рухтық тəсілмен əсер ете алмаймыз. Сондықтан, біздің жетілмеген рухымызды медицина толықтырады. Медицинадағы ерте диагностика жасауға ұмтылу – рухтану жолындағы қадам.

	Сонымен, адам біртіндеп рухқа, руханият пен мəдениетке қайта оралып келеді, өйткені бұл – арылудың жалғыз мүмкіндігі.

	«Я, мені Жаратушы Тəңірі! Менің саған деген махаббатым – менің үлкен бақытым жəне өмірімнің мағынасы. Бұл тірлікте мен иеленген жəне ие болатын бақыт – маған жəне менің ұрпағыма Саған деген махаббатымды арттыратын құрал мен тəсіл. Менің өмірімде болған жəне болатын бар жағдайды Сен жіберген нəрсе ретінде қабылдаймын, менің жаным оны сүйіп қабыл алады» дей білген жəне сонысына шынымен сенген адам – жетілген адам.

	Бақыттың рецепті көп, солардың кейбірі: қиындыққа қайыспай қарсы тұра білу, ешқашан ашуға жол бермеу, өзгені кінəламау, тағдырдың кездестірген əділетсіздіктерін санамаламау, жасанды уайымсыз болып көріне тұрып мылжыңбас уайымшыл болмау. Кездескен қолайсыздықтарға бейтарап болып, бетімен жібермеу. Жеңуге талпыну – депрессияға қарсы ең тамаша күрес. Өмірге қалыпты жəне шыншыл қарау.

	P.S. Ойдың сезімге, мінезге жəне көзқарасқа айналуы бірден емес, біртіндеп болады. Менің ойларым да осы сатылардан біртіндеп өтті.

	Мұхтар Əуезов: «Адамның қай мінезі қасиеті болса, сол мінезі міні де болмақ» деген екен. Артық ақылдымсып, түсіндіремін деп көп əуреленіп кетсем, құрметті оқырманым кешірер… Жеткізу – бізден, қабылдауқабылдамау еркі өзіңізге.

	Сүлеймен патшаға Сава патшайымы бірдей киінген алпыс баланы əкеліп, «осылардың жартысы ұл, жартысы қыз, соны айырып беріңіз» дегенде, Сүлеймен бір қап жаңғақты əлгі балалардың алдына шашып тастап жинап алуды бұйырыпты. Сонда ұл балалар жаңғақты жинап қалталарына салыпты да, қыз балалар етегіне жинапты. Менің жазғандарымды да бір кісі қалтасына, біреулер етегіне салар, бір кісі көңіліне түйер, біреулер керек етпес, дегенмен тым болмағанда ойды қозғауға септігі тиер.

	Сол патшайым Сүлеймен патшаға тағы бірнеше жұмбақ айтыпты. Жан-жануар мен өсімдіктің тілін білген Сүлеймен патшайымның жұмбақтарының бəрін шешіпті. Соның бірі: «Өлмей тұрып жерге кіретін не?» деген жұмбақ болса, бұған патша: Дəн» деп жауап беріпті.

	Ал сол бір түйір дəннен қос уыс астық шығады.

	Демек, дəн – менікі, ардақты оқырман, ал, санаға түскен сол дəн тудырған астық – əрине, тек Сіздердікі!

	XII.1999 – XII.2001.





	Оглавление

	I. МƏДЕНИЕТТІҢ МƏНІ

	II. ТАНЫМ ПАТШАЛЫҒЫ





