	Эрих Распэ

	Мюнхаузеннің хикаялары



	Аударған Оспанхан Әубәкіров



	«Мюнхаузен хикаяларына» негіз болып отырған таңғажайып әңгімелер Германияда XVIII ғасыр тұсында өмір сүрген Мюнхаузеннің басынан кешкен оқиғалары десе де болады.

	Әскери міндетін өтеу себебімен бұ кісі ертеректе біраз уақыт Ресейде болып, түріктерге қарсы соғысқа да қатысқан.

	Мюнхаузен Германияға қайтып келген соң адам ойына оралмайтын небір ғажайып әңгімелер айтатын тікен тілді әзілкеш ретінде таныла бастайды.

	Осы хикаяларын өзі қағазға түсірді ме, әлде біреу жазып берді ме, бұл бізге белгісіз. Дегенмен сол әңгімелердің біразы 1781 жылы жарык, көріп жұртқа жария болды.

	Неміс жазушысы Э. Распэ сол әңгімелерді жинап, өңдеп-жөндеп 1785 жылы жеке кітап етіп шығарды. Кейінірек бұл кітапқа басқа жазушылардың Мюнхаузен хикаялары деп жазған таңғажайып әңгімелері келіп қосылды. Алайда кітаптың авторы ретінде Э. Распэнің аты қалды.

	Бұл шығармада неміс барондары мен помещиктеріне тән әдепсіздік, мәдениетсіздік, өркеуде, мақтаншақтық секілді өрескел мінездер көрсетілген.

	Осы кітап ел арасында құрметке ие болып кең танылған шақта жұрт өтіріктен аузы кеппейтін суайттарды: «Мынау нағыз барып тұрған Мюнхаузен екен»— деп кекететін болған. Міне, сөйтіп Мюнхаузен есімі халықтың сүйікті кейіпкеріне айналған.





Жер бетіндегі ең шыншыл адам




	Қоңқақ мұрын кішкентай шал от басында жайғасып алып, өзінің басынан кешкен хикаялары жайлы гулетіп соғып отыр.

	Қасындағылары өтірік күліп, қасақана қоштаған болады.

	— Ой қасқа! Жаса, Мюнхаузен!

	Ал бұл қасқаның олармен ісі жоқ.

	Айға ұшып барып үш аяқты адамдардың арасында болғаны, өзін ғаламат үлкен дию балықтың жұтып қойғаны, мойыны үзіліп басынан айрылып қалғаны жайлы небір сұмдықты бүйрегі бүлк етпей соға береді.

	Бірде еріккен біреу мұның әңгімесін тыңдай-тыңдай тойған соң қолды бір-ақ сілтепті:

	— Қой, мұның бәрі сандырақ! Өмірде болмайтын шикі сөз.

	Бұған шалың шамданып, мұрнын тартып былай дейтін көрінеді:

	— Мен танитын бегің де, биің де, сұлтаның да мына бізді дүниедегі ең бір шыншыл адам деп есептейтін, шырағым.

	Тыңдап отырған жұрт одан әрман санын сабалап күледі.

	— Мюнхаузен шыншыл адам, ә?! Ха-ха-ха! Ха-ха-ха! Ха-ха-ха!

	Ал Мюнхаузен болса ойында ештеме жоқ бұғының шекесіне өскен ғажайып ағаш жайлы әңгімесін жалғастыра береді.

	— Алжыған-ау, ағашы несі? О заман мең бұ заманда бұғының басына ағаш өсуші ме еді?

	— Өседі. Өскенде қандай, кәдімгі шие ағашы. Шіркіннің дәмі қандай. Тілің ойылады...

	Сол әңгімелердің бәрі түп-түгел осы кітапта жазылған. Жер бетінде Мюнхаузен деген дөкейден өткен шыншыл адамның болған-болмағанын оқып көріп өздерің пайымдарсыңдар.





БІРІНШІ БӨЛІМ





	Аспандағы ат




	Атыма мініп алып Ресейге қарай бет алдым.

	Қақаған қыс еді. Жапалақтап қар жауып тұр.

	Бір кезде атым болдырып тәлтіректей бастады. Өзім де көзім айналып қалғып-мүлгіп әрең келемін. Тіпті аттан ауып түсіп қалсам да сезетін емеспін. «Құдайы қонақпын» деп құлай кететін жақын арада ел көрінбейді.

	Не істеуім керек?

	Елсіз-күнсіз айдалада жатуға тура келді.

	Төңірек жылан жалағандай, қылайған қылпық жоқ. Қар астынан тек бір кішкентай таяқ көрінгені.

	Сол таяққа дірдек қаққан атымды әрең байладым да, өзім сол жерге құлай кетіп қор ете түстім.

	Езуімнен суым ағып көп ұйықтасам керек. Көзімді ашып алсам, айдалада емес, ауылда жатырмын. Астапыралла, ауыл деймін-ау, кәдіміі қалашықта жатырмын. Жан-жағымның бәрі түтіндеткен үй.

	Бұл не сұмдық? Мен өзі қайда жатырмын? Мынау үйлер бір түннің ішінде жерден өніп шықты ма?

	Ойбай-ау, айтпақшы, атым қайда?

	Түкке түсінбей жынын алдырған бақсыша мәңгіріп көп отырдым. Бір кезде жылқының кісінегенін құлағым шалып қалды. Апырау, мына кісінеген менің атым ғой.

	Қайда жүр бұл?

	Әлгінің кісінегені аспан жақтан естіледі.

	Талтайып тұрып аспанға қараймын — мына қызықты қараңыз.

	Менің атым шіркеудің түу ұшар басында салбырап тұр. Көк тіреп тұрған кірестің дәп өзіне байланыпты.

	Істің мән-жәйіне сәлден соң түсіндім.

	Кеше кеште қалың жауған қар бұл қалашықты үй-мүйімен, адам-мадамымен түгел басып қалыпты. Таяқша деп жүргенім қар астында қалған шіркеу кіресінің ұшы екен.

	Онысы кірестің ұшы екенін итім біле ме, қазық екен дедім де, атымды байлай салдым! Бақсам, түнде аяқ астынан күн жылынып қар тез еріпті де, мен бейбақ қорылдаған күйі жерге түсіп қалыппын.

	Мандайының соры бес елі сорлы атым салбыраған күйі төбеде қалып қойыпты. Көк тіреген кіреске байланған ат кісінемек түгіл, шыңғырса да жерге түсе алмайды ғой.

	Ал енді не тірлік істеу керек?

	Ойланып тұратын уақыт жоқ, тапаншамды суырып алып, аспандағы атымның тізгінінен дәлдеп тұрып тартып қалдым.

	Тізгіні тістеп алғандай қақ бөлінді.

	Атым да жерге дік етіп түсе қалды.

	Сабазыма қарғып міндім де, заулатып тарттым да кеттім.





Шанаға қасқыр жегіп көрдіңдер ме?




	Қыстың күні қоқиып атпен жүру ақымақтың ісі екен. Ең рақаты шана. Керемет бір шана сатып алдым да, аттың басын қоя бердім.

	Күн бата орманға кеп кірдім. Көзім ілініп барады екен, есі кетіп кісінеген жылқының даусын естігенім. Ай сүттей жарық еді, жалма-жан жан-жағыма қарасам, артымда бір қасқыр аузын арандай ашып сабап келеді екен.

	Есімнен танып қала жаздадым.

	Көзді шарт жұмып, шананын түбіне бүк түсіп жата қалдым.

	Жан тәтті ғой, ат байғұстың да безгелдегі шығып безіп барады. Азу тісі сақылдап көзі қарайған қасқыр тура құлағымның түбінен өткендей болды.

	Құдай жарылқағанда қасқырың маған пысқырып та қараған жоқ.

	Әлгі сойкан менің басымнан қарғып өгіп, азынатыпбара жатқан бейшара атыма ауыз салды.

	Ә дегенде-ақ атымның артқы аяғы, жамбасы-мамбасымен түгелдей қасекеңнің аузына кірді де кетті.

	Қорыққаны ма, үріккені ме, атымның алдыңғы екі аяғы әлі шауып келеді.

	Бақа жұтқан жыландай қасқыр атымды бірте-бірте жұгып келеді.

	Бір кезде есімді жиған соң қамшыны қолға алып, қасекеңді құйрықтан айда кеп ұр!

	Жалмауызға да жан керек екен, ойбайлап ұлып алға ұмтылды.

	Атымның бас жағы әйтеуір қасқырға жем болмай қамытсайманнан сыпырылып түсті. Ал қасқырдың өзі аттың орнына шілия-қамытқа киіліп шанаға жегілді де қалды!

	Шанаға атша жегіліп қалған қасқыр қалай құтылсын?! Әкесін танытып бұзаубас қамшымен, ойдә, сабап келемін.

	Қасқыр да аяқ-қолы жерге тимей жын қуғандай ұшып келеді.

	Зымырағанымыз сонша, екі-үш сағаттың ішінде желіп отырып Петербургтен бір-ақ шықтық.

	Аң-таң болған Петербург жұрты көшеге топ-тобымен жүгіре шығып, шанаға айдаһардай қасқыр жеккен батырды көргенде талып қала жаздады.





Көздің оты




	Петербургтегі өмір бір дәурен еді, шіркін.

	Аңға жиі-жиі шығушы едім. Құдайдың құтты күні неше түрлі қызықты хикаяларды бастан кешірген сол кездерді ойласам есім ауып қалады.

	Мынадай бір оқиға әлі есімде.

	Менің жатын бөлмемнің терезе жағындағы дариядай көлде, көгермей кетейін, қанатты құстың неше түрлісі өріп жүруші еді.

	Бір күні терезеден сол көлде мыңғырып жүрген жабайы үйректі көріп қалдым.

	Мылтығымды ала-мала далаға жүгіріп шықтым.

	Асып-сасып аптығып шығып келе жатқанда, есікке басымды тарс соғып алып көзімнің оты жаңбырдай жауғаны.

	Оған да қарағам жоқ, безіп келем.

	Безгеннен-безіп отырып көлге келдім. Баттиған семіз үйректің біреуін көздеп тұрып атайын десем — маскара!— білтелі мылтығым от алмайды. Шақпағы жоқ. Ал шақпақсыз ол мылтықты сабасаң да от алмайды.

	Шақпақ үшін үйге жүгіру керек пе?

	Оған дейін үйректен бүйрек те қалмай ұшып кетеді.

	Не істерімді білмей құдайды қарғап отырғанда, басыма тарс етіп бір ақыл түскені.

	Құлаштап-құлаштап тұрып бар күшіммен оң көзіме сақ еткізіп періп кеп жіберіп едім, көзімнен от бұршақтай жауды. Сол сәтте мылтығым да от алып тарс ете түсті.

	Иә! От жарқ етті, оқ-дәрі қарқ етті. Мылтық сарт етті. Мен бір оқпен быттиған-быттиған он үйрек атып алдым.

	Сіздерге де айтқан ақылым болсын: от жоқ жағдайда отты оң көзіңізден ұрып шығаруға болады.





Таңғажайып оқиға




	Айтпақшы, тағы мынадай бір қызық бар.

	Бірде күнұзақ қаңғып-қаңғып түк таппай, күн бата ну тоғай арасында үйрегі үйелеп жатқан үлкен көлге тап болдым. Өмірімде мұндай құжынаған үйрек көрген емеспін!

	Масқара болғанда тарсылдатып атаата бірде-бір оқ қалмапты.

	Дәп сол күні кешке құстың етін жегізем деп қонақ шақырып қойғанымды қайтерсің!

	Мен өзі жаратылысымнан қонақжай, жомарт адаммын. Менің керемет аспаз екенімді күллі Петербург жұрты білетін. Сүйте тұра үйге үйрексіз дәнемесіз қалай барамын?

	Не істеудің амалын таппай басым қатып тұрғанда, дорбамда жатқан бір жапырақ май есіме түсті.

	Ура! Бұл май үйректердің басын айналдыратын ғажап сиқыр болады. Дереу майды алып ұзын жіңішке жіпке байладым да, суға лақтырып жібердім.

	Қу тамақ деген бәле ғой, үйректер көрген бетте шұрқылдасып майға қарай жүзе жөнелді.

	Бұрын келген біреуі ай-шайға қарамай майды сылп еткізіп жұтты да жіберді.

	Майдың өзі сынаптай жылпылдақ май еді, үйректің қарнына аялдамай жылп етіп құйрығынан бір-ақ шықты.

	Сонымен әлгі алаңғасар үйректі жіпке өткізіп алдым.

	Еңкеңдеп келген екінші үйрек майды қылқ еткізіп еді, май тоқтамай оның да құйрығынан бір-ақ шықты.

	Үйректер бірінен соң бірі май асаймыз деп келіп шетінен жіпке тізіле берді. Он минут өтпей-ақ бүкіл үйрек жіпке моншақтай тізілді.

	Ал енді мұның аңшы үшін қандай рақат екенін өздеріңіз айтқызбай-ақ түсініп отырған боларсыздар? Ендігі жұмыс үйректерді жіптен босатып алып қазанға салу ғана.

	Не керек, достарым бір ыңқылдап тоятын болды.

	Алайда мұншама быттиған үйректерді арқалап жүру оңайға түспеді.

	Біраз жер жүрген соң иттей болдырдым. Бір кезде— мәссаған безгелдек! —үйректер мені көтеріп көкке ұшып барады.

	Менің орнымда басқа біреу болса, сасқанынан есінен адасып қалар еді. Бірақ мен өйткемін жоқ, үйткені мен дегенің әрі ер жүрек, әрі тапқыр адаммын ғой.

	Шапанымның етегінен руль жасап, не керек, ыңғайыма бұрып отырып, тура үйімнің төбесіне ұшып келдім.

	Ал енді жерге қалай түсу керек?

	Ол да оңай болды! Мен секілді тапқыр адамға не дауа. Бірнеше үйректің мойнын бұрап жіберіп едім, ақырындап жерге түсе бастадым.

	Дәлдегендей тұп-тура өз үйімнін түтіндігінен түстім. Құлдырап отырып дәп пештің аузынан шыға келгенімде, аспазымның аң-таң боп тұрып қалғанын көрсеңіз ғой, шіркін!

	Менің бақытыма аспазым әлі от жақпаған екен.





Сүмбімен құр аттым




	Бұ тапқырлық дегенді қойсаңшы— керемет нәрсе ғой. Бір күні бір оқпен жеті құрды бір-ақ атып алғаным бар. Содан кейін бұл Мюнхаузен деген көкеңді алдына жан салмаған дүниедегі ең бір асқан мерген деп дұшпандарымның өзі мойындады. Тіпті бұрынды-соңды мұндай мерген болып көрген емес деді-ау.

	Қызықтың өзі былай болды.

	Оқтың бәрін тауысып аңнан қайтып келе жатқанмын. Бір кезде дәп аяғымның астынан быттиған-быттиған жеті құрпыр етіп ұшты да кетті. Әрине, бір қазан етті дәмін татпай ұшырып жіберуге дәтің қайтіп шыдайды.

	Мен дереу мылтығымды оқтап алдым. Оғың жоқ болса боғыңмен оқтадың ба дейсіз ғой. Сүмбінің дәп өзімен оқтадым! Кәдімгі мылтықтың өңешін тазалайтын сүмбінің өзімен оқтадым.

	Сосын құрлардың артынан қуып барып шошытып ұшырдым да, көздеп-көздеп тартып қалдым. Бірінің артынан бірі тізіліп бара жатқан құрдың жетеуін бірдей сүмбім сүзіп алды. Іскекке тізген шашлықтай жетеуі бірдей алдыма кеп топ ете түсті!

	Ал енді мына қызықты қараңыз. Әлгі жеті құрдың жетеуі де қуырылған құр болды. Иә, кәдімгі отқа қақтап пісіргендей.

	Пісіп түсетін жөні де бар екен. Оқ боп атылған сүмбі қып-қызыл боп қызбай ма? Сол қып-қызыл сүмбі құрдың ішін жарып өткенде піспей не жаны қалсын!

	«Піскен астың күйігі жаман» дегендей отыра қалып бір тойып алдым.





Инемен түлкі аттым




	Өмірде тапқырлық таптырмас ақыл болса, бұл өмірде Мюнхаузен деген көкеңнен өткен тапқыр адам жоқ.

	Бір күні мүлгіген орыс орманын аралап жүргенімде алтайы қызыл түлкі тап болды.

	Әлгі бәлекеттің терісінің әдемілігі сонша, оқ атып бүлдіргім келмеді.

	Дереу мылтықтың көмейіндегі оқты суырып алып етікшінің тебен инесімен оқтадым да, тарс еткізіп тартып қалдым. Ағаштың түбінде жылтыңдап тұрған түлкінің сойқан құйрығына тиіпті. Ағашқа құйрығын шегелеп қойғандай түлкі салбырады да қалды.

	Сосын қырық өрім қызыл қамшымды қолға алып ал кеп саба жон арқадан.

	Әлгі сорлыны мес қылғаным сонша, сізге өтірік маған шын, түлкіңіз терісін тастап тыр жалаңаш күйінде тұра қашты. Ал терісін оққа жыртқызбай, бытыраға тескізбей бүтін күйінде алып қалдым.





Соқыр шошқа




	Біз деген, шырағым, небір қызықты көрдік қой.

	Бір күні қалың тоғайды аралап келе жатсам, кішкентай жабайы бала торай жүгіріп келеді. Оның артында өгіздей шошқа желіп келеді.

	Тарс еткізіп тартып қалып едім, мүлт кетті.

	Бақсам, атқан оғым торай мен шошқаның қақ ортасынан өтіп кеткен екен.

	Торай торайша бір шыңғырды да, құйрығын шошаңдатып тоғайға қойып кетті. Ал үлкен шошқа байлап қойғандай тырп етпей тұрды да қалды.

	Мен аң-таңмын: бұл қашпай не ойлап тұр? Жанына келіп қарасам, шошқаңыз соқыр екен. Қалай жүрерін білмей дал болып тұрса керек. Ал тоғай аралағанда торайының құйрығынан ұстап жүретінге ұқсайды.

	Әлгінде мен атқан оқ торайдың құйрығын қақ бөліп кетіпті. Торай жарты құйрығымен жөніне кетті. Ал мына өгіздей шошқа торайсыз қайда барарын білмейді. Аузында торайының жарты құйрығы қалған, басқа дәрмен жоқ. Осы тұста менің ойыма ойламаған ақыл келді. Мен әлгінің аузында қалған жарты құйрықтың бір шетінен ұстап шошқаны тура үйге, қазанға қарай жетектеп алып кеттім. Сорлы шошқа торайым жетектеп келеді деп ойлаған болу керек, соңымнан томпаң қағып желіп келеді.

	Иә, тағы да қайталап айтайын, тапқырлық деген таптырмайтын ақыл!





Мен қалай қабан ұстадым




	Енді бірде тоғайда маған жабайы қабанның өзі кезігіп қалды.

	Қолымда мылтығым да жоқ еді, бұ пәлемен белдесу қиынға соқты.

	Жан тәтті екенін білесіздер, тырақайлап тұра қашып едім, әлгі иттің баласы тұра қуды. Егер мен бірінші кезіккен еменді паналамасам, құтырынып келе жатқан қабан шалғыдай тісімен менің бір жерімді орып кетер еді.

	Жүйткіп келе жатқан қабан екпінімен кеп еменді соққанда шалғыдай тістері еменге қатты еніп кетіпті. Енді қайта шығара алмай ақымақ болып тұр екен.

	— Әп бәлем, түстің бе қолға!— дедім еменнің артында тұрып. — Тұра тұр! Сен енді менен қашып құтыла алмайсың!

	Тас тауып алып әлгінің тісін одан әрі батыра қаға түстім. Босанып кетуі мүмкін ғой. Сосын қыл арқанмен қылғындыра байлап арбаға жығып салдым да, жау түсіргендей мәз болып үйге алып келдім.

	Аңшы достарым жағасын ұстап таңқалып жатыр. Мынадай айуан аңды бір түйір оқ шығармай, бір түйір жарақаттанбай, тірідей байлап әкелгеніме сенерін де, сенбесін де білмейді.





Таңғажайып бұғы




	Айтпақшы, бұдан да өткен қызыққа тап болғаным бар. Жолда сатып алған тәтті шиемді жеп, бірде тоғай аралап келе жатқанмын.

	Бір кезде қарсы алдымнан бұғы шыға келді. Мүйізі тоқсан тарау жұтынып тұрған семіз бұғы екен!

	Ал енді қырсыққанда бір оқ болсашы— дым жоқ!

	Бұғы болса оғымның жоқ екенін білгендеи қаннен-қаперсіз маған көзінің қиығымен қарап оттап тұр.

	Әбүйір болғанда бірнеше шие қалыпты. Амал жоқ мылтығымды шиенің сүйегімен оқтап алдым. Күлмей-ақ қойыңыз, тап кәдімгі шиенің сүйегімен оқтап алдым.

	Толғап-толғап тарс еткізіп едім, бұғы «адам болмайсың!» дегендей басын шайқады. Шиенің сүйегі шекесіне сарт етіп тиюін тигенмен жанын шығарып жарақаттамады. Қыңқ демей бұғы жалт бұрылып тоғайға қойды да кетті.

	Бір қазан еттен айрылып қалғаныма ішім удай ашыды. . Бір жыл өткен соң мылтығымды сүйретіп сол тоғайға тағы келдім. Былтырғы шиенің сүйегі жәйлі оқиғаны, әрине, ұмытып кеткенмін.

	Міне қызық! Шекесінде дәп қос мүйіздің екі арасында мәуелі шие ағашы өсіп тұрған керім бұғы торс етіп тулап шыға келді. Мен есімнен танып қала жаздадым. Сымбатты бұғының басында мәуелі ағаш! Бұл ағаштың былтырғы мен атқан шиенің кішкентай сүйегінен өніп шыққанын бірден білдім. Бұ жолы оғым көп еді, өлген жерің осы деп тарс еткіздім. Бұғы серең етіп шалқасынан түсті. Сөйтіп жалғыз оқпен бір қазан ет, бір қазан компот атып алдым. Бір қазан компот болатын себебі бұғының шекесіндегі ағаш уылжып піскен баданадай шиеге тұтасып тұр екен.

	Ал, шынымды айтсам, мұндай тәтті шиені мен өмірімде аузыма салып көрген емес едім.





Тамаша ақыл




	Неге екенін білмеймін, аузы-басы сақылдаған небір жауыз аңдар қас қылғандай қару-жарақсыз құр қол жүргенде жиі кездеседі маған.

	Тоғай кезіп томпаңдап келе жатыр едім, қарсы алдымнан аузы кере қарыс қасқыр шыға келгені. Азу тісін ақситып тура мені жегелі келеді.

	Не істеу керек? Зытқан жөн. Қайдағы?! Қасекең, арс етіп атылды да, мені жығып салып кеудеме мініп алды. Міне, енді кеңірдегімді орып жібермекші. Менің орнымда басқа бір мәнжубас болса есінен танып қалар еді. Мюнхаузен деген дөкейді білесіздер ғой, қыңқ еткен жоқ. Мендей тапқыр, мендей қайсар адам жоқ қой, шіркін! Ойланбай әп-сәтте жұдырығымды аузына тығып жібердім. Тістеп алмасын деп қолымды өңешіне әрірек үңги тыққылап нығарлап жатырмын. Қасқырдың жыны ұстап маған ала көзімен қарап қояды, ыза болғаны сонша, көзінен от тамып тұрғандай. Егер қолымды суырып алсам, қасекең менің қас-қабағыма қарамай шайнап-шайнап түкіріп тастайтынына көзім жетіп тұр. Сондықтан қолымды әрірек тереңдете сұққылап нығарлап қойдым. «Қысылғанда қымыз шығады» дегендей, қысылғанда бір ақыл тапқаным. Ішекті қалай айналдыратынын көрген шығарсыңдар. Сол секілді қасекеңнің ішіндегі көрбайжербайын тартып қалғанымда тоқ ішектей айналып шыға келді.

	Мынадай операциядан кейін қасқырдың қандай болатынын біліп отырған шығарсыңдар. Өлді де қалды.

	Сол қасқырдың терісінен өзіме жып-жылы тамаша кеудеше тігіп алдым. Сенбесеңдер келіп көріңдер.





Кұтырған тон




	Мен не көрмеді дейсің? Менің емірімде қасқырдан да қорқынышты машақаттар болды ғой.

	Бір күні құтырған итке тап болып, алдына салып алып қуғаны бар.

	Мен де аяғым аяғыма тимей сайтандай зыттым.

	Үстімде діңгектей ауыр тоным бар еді, сол ит аяғыма оралып зықымды шығарғаны. Безіп келе жатып, үйге жете бере тонды лақтырып жібердім. Құйындап үшып үйге зып бердім де, есікті тарс жаптым. Тон сол күйі далада қалды.

	Құтырған ит тонды бассалып түгін қоймай түтіп жатыр. Малайым тонды жұлып алып, менің киімдерім тұратын шкафқа әкеліп іліп қойыпты.

	Келесі күні таңертең әлгі қу малай бөлмеме жүгіріп келіп аттан салмасы бар ма.

	— Тұрыңыз ойбай, тоныңыз құтырып кетті! — дейді.

	Қарғып тұрып шкафты ашып қалсам — таза масқара. Бүкіл киім-кешегімнің дал-далы шығыпты.

	Малайымның бажылдап жүргені тегін емес екен: тоным шынымен құтырып кетіпті. Құтырған ит жұлмалаған соң оңа ма?

	Әлгі құтырған қу тон сонысымен тек тұрмай үстімдегі жаңа шекпеніме ауыз салды. Әп-сәтте пара-парасын шығарды.

	Тапаншамды жұлып алып тонды торс еткізіп атып салдым.

	Құтырған тон пышақ кескендей тырп ете түсті. Сосын малайыма: «Тонның аяқ-қолын байлап жеке шкафқа іліп қойыңдар!»— деп бұйырдым.

	Содан бері сорлы тон ешкімді қаппайтын болды. Мен оны қорықпай-үрікпей киіп алып жүре беремін.





Сегіз аяқты қоян




	Ресейде жүргенде неше түрлі қызықты көрдік қой.

	Бір күні өзім өз болғалы өмірде көрмеген ғажап қоян көрдім.

	Бұл қоянды оқтан жүйрік десе болар. Жан-жағына қарамай, не бір отырып демалмай тікеден тіке тарта береді. Менің Дианка деген итім әлгі зымырауық қояннан өкшелеп қалар емес. Ал мен болсам қоянды қарауылға алып тарс еткізер жерге жете алмай салпақтап келемін. .

	Ой, өлдім-талдым дегенде, дәп үшінші күні әлгі зымырауық мақұлықты атып түсірдім-ау әйтеуір.

	Аттан қарғып түсіп быттиған қоянды жұлып алдым.

	Сондағы менің аузымды ашып таңғалғанымды көрсеңіз ғой. Әлгі быттиған зымырауық қоянның артық аяғы бар екен. Бауырында төрт аяқ, арқасында төрт аяқ!

	Өтірік айтсам нан ұрсын, арқасындағы аяғы балғадай мықты екен! Бауырындағы аяғы шаршағанда арқасына ауып түсіп үстіңгі аяғымен тарта береді екен жарықтық.

	Сегіз аяғы болмаса мен де арамтер болып оны үш күн ұдайы қумас едім ғой!





Ғажайып кеудеше




	Сегіз аяқты сайтан қоянды қуамын деп үш күн салпақтаған азамат итім қисалаң етіп құлады да, бір сағаттан кейін дүние салды.

	Отыра қалып еңіреп жылауға шақ қалдым. Жалғыз итімнің көзіндей көріп жүрейін деп марқұмның терісінен кеудеше тіккізіп алдым.

	Содан бері маған мылтықтың да, иттің де қажеті жоқ.

	Қашан болмасын тоғайға барсам болды, әлгі итімнің терісінен тігіп алған кеудешем тығылып жатқан қасқырға иә қоянға сүйрелеп тартады да тұрады.

	Ал енді аңға мылтық жетер жерге жеткенде кеудешемнің түймесі кәдімгі оқша атылып барып сарт ете түседі. Ғажап түйме тиген соң қасқыр болсын, қасқалдақ болсын омақа асып жатқаны.

	Бұл кеудешені әлі күнге тастамай киіп жүрмін.

	Сіз, байқаймын, маған сеніңкіремей күліп тұрсыз, ә? Мен сізге судай таза шындығымды айтып тұрмын. Бері бұрылып өз көзіңізбен көріңіз. Менің кеудешемде бар болғаны екі-ақ түйме қалғанын қалай ғана көрмей тұрсыз?! Енді бір аңға шыға қалсам, кеудешеме сірестіріп сексен түйме қадап барармын-ау.

	Бәлем, іші күйген аңшылар тұз жаласын!





Стол үстіндегі ат




	Мен, шамасы, сіздерге арғымақтарым жайлы ештеме демесем керек.

	Аттарымның басынан кешкен оқиғалары жырдан қызық.

	Литвада жүрген кезім. Жылқы баласы десе ішкен асын жерге қоятын бір танысымның үйінде қонақта болдым.

	Әлгі бейшара жер-көкке сыйғызбай мақтаған атын бізге көрсетпек болып еді, аты ақымақтау неме екен, төрт бірдей жылқышысын төрт жаққа лақтырып жын ұрғандай шапты да кетті.

	Бәріміз жан-жаққа тұра қаштық.

	Әлгі басбұзар атты жөнге салар бір жүректі шықсашы.

	Жас күнімнен жабайы жынды аттарды үйреткен ер жүрек қасқа едім, кісімсіген қыршаңқыны ауыздықтауға тек мен шықтым.

	Ә дегенде елірген аттын арқасына лып етіп қарғып міндім де, тырп еткізбей жынын қағып алдым. Менің құдіретімді сезген болу керек, сүтке тиген мысықтай болды. Көрсін өнерімді дегендей қоқиланып ары-бері жүріп өттім. Үйдегі шәй ішіп отырған әйелдерге де өнерімді көрсеткім келді.

	Не істесем екен?

	Түк те емес, піштуі Аттың басын терезеге туралап қамшыны басып-басып қалып едім, жұлдыздай ағып үйге шауып кірдім.

	Әйелдер шажылдасып қатты шошып қалды. Мақұлыққа тіл алғызу деген сұмдық қой. Әлгі алқынған атты тақымнан мытып жіберіп едім, жұрт шәй ішіп отырған столдың үстіне қарғып шықты. Епті ат екен, стол үстінде самсап тұрған ыдыс-аяқтың ешбіріне тұяғын тигізбеді-ау.

	Бұл өнерім әйелдерге қатты ұнады. Келіншектер мәз болып қолдарын соғып бая-шая болды да қалды. Менің ерекше ептілігім мен ерлігіме риза болған үй иесі әлгі керемет атын маған сыйға тартты.

	Мынадай сыйға мен сұмдық қатты риза болдым. Үйткені соғысқа аттану үшін көптен бері дәп осындай жүйрік атты іздеп жүрген едім.

	Көп кешікпей арғымағыма мініп алып, Түркияға қарай бет алдым. Ол кезде Түркияда кескілескен қым-қиғаш сұмдық соғыс жүріп жатқан.





Жарты ат




	Әрине, соғыста жау дегенде жаландап тұратын менен өткен қаһарман болған жоқ.

	Бір күні түріктермен түтісіп қатты шайқасқаннан кейін олардың қамалын басып алдық. Қамалға бірінші боп өзім кіріп, түріктердің бәрін қуып шықтым да, атымды суғарып алайын деп сабап отырып құдыққа келдім. Атымның көні кеуіп қалған екен, бас көтермей сораптап жатыр. Бұған не болған? Мұнша су қай жағына кетіп жатыр? Мен аң-таңмын. Бір кезде арт жағымда біреу су төгіп жатқандай болды.

	Мен артыма бұрылып қарап, сасқанымнан аттан ауып қала жаздадым.

	Бақсам, кесіп алғандай атымның дәп қақ жартысы жоқ. Сондықтан да манадан бергі ішкен су қарнына тоқтамай тектен-текке далаға ағып жатыр екен. Масқара, жәй тұрмай көлдетіп тұрған екенбіз. Менің тіпті есім ауып қалды. Бұл не деген сұмдық?

	Артымнан бір сарбазым шауып келіп, істің мән-жәйін түсіндірді.

	Мен қасқа жаудың қамалының қақпасынан кіре бергенде, сол сәтті күтіп тұрған түріктер қақпаны сарт еткізіп жаба қойған. Сол кезде қақпа аттың артқы бөлегін кесіп алып калған. Дәп, бір өлшеп тұрып қақ бөлгендей. Ал аттың кесіліп қалған артқы бөлігі мөңкіп, тепкілеп түріктердің ту-талақайын шығарыпты да, сол маңдағы бір көгалға шауып кетіпті.

	— Атыңыздың жартысы сол жерде жайылып жүр, — дейді сарбазым.

	— Жайылып жүр дейді? Соқ өтірікті!

	— Сенбесеңіз барып көріңіз.

	Атымның алдыңғы бөлігімен әлгі сарбазымның айтқан жағына шауып кеттім. Келсем, айтқанындай атымның артқы бөлігі қаннен-қаперсіз жайылып жүр. Ой, сұмдық-ай!

	Дереу әскери дәрігерді шақыртып едім, әлгі қас пен көздің арасында атымның екі бөлегін біріктіріп, тиісті жібі жоқ болды ма, лавр ағашының жіңішке бұтағымен тікті де берді.

	Атымның екі бөлігі бірімен-бірі жақсы бірігіп, ал денесіндегі лавр ағашының бұтағынан көктеп бұтақ өсті. Қаулап өскені соншалық, бір айдың ішінде ер-тоқымның үстінде көлеңкелі, саялы күркешек пайда болды.

	Осы күркешектің ішінде отырып алып не бір ғаламат ерліктерді жасады ғой бұл ағаң.





Оққа мініп көрдің бе?




	Соғыс кезінде атқа міну былай тұрсын, зеңбіректің оғына да мініп жүрген кезіміз болды.

	Оққа былай міндім.

	Түріктің бір қаласын қоршауға алдық. Ал енді біздің командирге қалада қанша зеңбірек бар екенін білуге тура келді.

	Алайда жау жаққа жасырын өтіп, зеңбіректерді санап келуге бүкіл әскерден бір батыл адам шықсашы.

	Жүрек жұтқан жалғыз ер жүрек баяғы өзім.

	Түрік қаласына оқ жаудырып жатқан түйедей зеңбіректің қасына тұрып, ұшып бара жатқан ат басындай оққа қарғып міндім де, зымырап тартып кеттім.

	Бәрі шуылдап мені мақтап жатыр.

	— Жаса, жаса, Мюнхаузен!

	Ә дегенде мәз болып әдемі ұшып келе жатыр едім, бірақ алыстан жау қаласы көрінгенде зәрем ұшты. Қанша айтқанмен жаудың аты жау ғой.

	«Ім-м! — деймін өзіме-өзім.— Ұшуын ұшып келесің, ал қайтарда халің қалай болар екен? Жау жақсы келдің деп маңдайыңнан сипамас. Шпионсың деп аяқ-қолыңды байлап жақын жердегі бір дарға апарып асып қояр. Есің барда еліңді тап деген ғой, Мюнхаузен шырағым, ерте жарықта кейін қайту керек».

	Осы кезде дәп қасымнан жау зеңбірегінің бізге қарай атқан қазандай оғы ұшып бара жатыр екен.

	Дереу әлгі оққа ауысып мініп, түк көрмегендей кейін қайттым.

	Жауға қарай ұшып бара жатқанымда түріктің барлық зеңбірегін түгелдей санап алған едім, сол күйі командирімнің алдына жайып салдым.





Төбе шаш




	Дегенмен осы соғыста небір қызықты бастан кешірдік.

	Бір күні түріктерден қашып келе жатқанымда, тәуекелге салып батпақты жерге қарғып өтпек болдым. Қамшыны басып қалып едім, атым арғы бетке жетпей шылқып жатқан батпаққа былш ете түстім.

	Былш еткені құрысын, батып бара жатырмыз. Амалдайтын айла жоқ. Батпағың бізді қомағайлана түбіне қарай тартып барады. Міне, атымның бүкіл денесі сасық батпақтың астына кетіп барады. Менің де басым көрінбей батып барады. Тек төбе шашым ғана қалса керек.

	Не істеу керек? Менің қолымның ерекше жаратылған қуаты болмаса, аузымыз ырсиып өлетін едік. Тегінде, мен теңдесі жоқ күшті адаммын ғой. Төбе шашымнан мықтап ұстап алып, бар күшіммен жоғары қарай тартып қалып едім, өзімді де, атымды да оп-оңай аман-есен алып шықтым: екі аяғыммен атымды қышқашпен қысқандай қысып алған екенмін, жақсы болды. '

	Сөйтіп өзімді де, атымды да аман алып қалдым. Мұны бір оңай шаруа деп ойласаңыз, осыны өзіңіз істеп көріңіз.





Ара баққан кез болды




	Қайнаған қара күш те, әзәзіл айла да мені бір сұмдық қауіптен арашалай алмады. Бір күні түріктермен соғысып жүріп арыстанша арпалысқан мен жау қолына түтқынға түсіп қалдым.

	Әлгілер менің қол-аяғымды байлап-матап құлдыққа сатып жіберді.

	Күнім қараң болды. Ауыр жұмысқа жекпегенмен, мазасыз беймаза жұмысқа салып қойды. Ызыңдаған ара бағатын болдым. Таңның атысымен сұлтанның құжынаған арасын өріске айдап шығамын да, қас қарайып күн батқанда омартаға айдап келемін.

	Ісімді істеп томпаңдап жүріп жатқам, бір күні құдай атты. Бірде араларымды ары санаймын, бері санаймын,жер жұтып кеткендей бір ара жетпейді.

	Өрісте қалды ма деп араны іздеп шықсам, әлгіні екі дырау аю сілікпесін шығарып жұлмалап жатыр екен. Шамасы, бейшараны екеуі қаққа бөліп шырын балын жеп жетіспек болса керек.

	Қолымда күміс айбалтамнан басқа қару жоқ еді.

	Әлгі түлей аюларды қорқытып араны арашалап қалайын деп балтамды сермеп-сермеп жіберіп кеп қалдым. Аюлар арбаң-арбаң етіп қаша жөнелді де, ара босанып шықты. Алайда мен қарулы қолымның күшін ірікпей қатты сермесем керек, күміс балтам шарықтап айға бір-ақ түсті. Иә, кәдімгі аспандағы табақтай айға барып тарс ете түсті. Сіз басыңызды шайқап күліп отырсыз, ә? Дәп сол сәтте менің күлуге мұршам болмады.

	Не істерімді білмей сілейіп тұрып қалдым.

	Қап! Дәп айдың өзіне жететін ұзын сатыны қайдан табуға болады?





Айға алғашқы сапар




	Айтпақшы, Түркияда тамыры топыраққа тисе болды, сонау зеңгір көкке дейін өрмелеп тез өсетін бақша өсімдігі бар еді.

	Бұл— түрік бұршағы. Сол бұршақты тауып алып, дереу топыраққа тамырын тигізіп едім, көз алдымда қаулап алды да кетті.

	Әлгі өлермен өсімдік өршеленіп зымырап өсті де, бір күні тура айға жетті.

	— Ура — деп айғай салдым да, әлгімен өрмелеп көкке шыға бастадым.

	Айға барған соң балтамды оңай таба алмадым. Ай да күміс түстес, балта боса да күміс. Күміс үстінде жатқан күміс көріне қоймайды екен. Тентіреп жүріп әйтеуір балтамды шіріген сабанның үстінен тауып алдым. Балтаны дереу белбеуіме қыстыра салып жерге түспекші болдым.

	Атаңның басы түсесің! Бұршақтың сабағын күн күйдіріп жіберсе керек, қолым тигенде-ақ қаудырап шашылып түсті.

	Есім шыққаны сонша, еңіреп жылап жібере жаздадым.

	Не істеу керек? Не айла бар? Жерге жетпей айда қалып қойғаным ба?! Қалайша мен өмір-бақи адыра қалған айда қалып қоймақпын? Жоқ, ол болмас! Жерге жету керек! Әлгі шіріген сабаннан арқан еспек болдым. Бұ не деген қырсық десейші, ескен арқаным онша ұзын болмады. Қысқа да болса сол арқанмен ептеп жерге түсе бастадым. Бір қолымда балта, бір қолыммен сырғып түсіп келемін.

	Бір кезде арқан таусылды да, мен жер мен көктің арасында салбырап тұрдым да қалдым. Жүрегім тас төбеме шықты.

	Бірақ көкең былқ еткен жоқ. Арқанның төменгі ұшынан мықтап ұстап тұрып, балтаммен арқанның бас жағын кесіп алдым. Сосын арқанның бас жағын өзім мықтап ұстап тұрған аяқ жағына жалғадым. Осылай жерге түсуге амал таптым.

	Алайда жерге дейін ит өлген жер еді. Ертеңнен қара кешке дейін арқанның басын кесіп алып аяғына жалғаумен күн өтті. Өлдім-талдым дегенде қаланың үйлері көрінетін шамаға жеттім-ау. Жерге дейін шамасы төрт-бес шақырымдай-ақ жер қалған болу керек.

	Бір кезде — өлді деген осы да! — арқаным бырт етіп үзілді де кетті. Соншама екпін, соншама салмақпен гүрс ете түскенімде, жерге жарты шақырым кіріп кетіппін.

	Есімді жисам, терең шұңқырда жатырмын. Ал енді бұл зынданнан қалай шығу керек? Күнұзақ дәм татпай қалай шығудың жолын ойладым. Оны да таптым! Тырнағыммен шұқылап отырып текше жасадым да, сол текшемен жүгіріп отырып жер бетіне шықтым.

	Бұ Мюнхаузен деген көкең өлмейді!





Қомағайлықтың сазасы




	Арқасына азап батқан сайын адам ақылды болады.

	Айдан аман қайтқан соң араларды аюдан арашалайтын ыңғайлы бір әдіс таптым.

	Кешқұрым арбаның тәртесін балмен майлап қойдым да, сол маңға жасырынып қалдым.

	Қараңғы түскесін өгіздей бір аю жасырынып келіп бал жағылған тәртені өліп-өшіп жалай бастады. Ашқарақ сорлы аузынан суы ағып шөпілдетіп жатқанда тәртенің өңешіне, содан қарнына кіріп, одан тү-у арт жағынан бір-ақ шыққанын байқамай қалды.

	Менің күтіп жатқаным да сол еді.

	Мен жүгіріп келіп аюдың артынан шыққан тәртеге қашаудай жуан шегені қағып тастадым .Тон киген кісідей тәрте аюды киіп алды. Енді не ары, не бері қозғалу жоқ. Дәп осы қалпында аюды таң атқанша тастадым да кеттім.

	Бұл қызық жайлы біреуден естіген болу керек, таңертең түрік сұлтаны келді. Адам ойына келмейтін керемет айламен тұтқындалған аюды көрді де, қарқылдап өлгенше күлді.





Арба арқада, ат қолтықта




	Бір күндері мені түріктер босатты да, басқа тұтқындармен бірге Петербургке аттандырды.

	Бірақ менің Ресейден біржола кеткім келді. Күймеме мініп алдым да, өз отаныма тартып кеттім. Сол жылғы қыс адам жейтіндей қатты болып еді. Тіпті күннің өзі де екі бетін үсітіп алып тұмауратып қалған. Ал күнге суық тигенде одан жылу шығудың орнына азынаған аяз шығады. Күйменің іші көрдей суық, қол-аяғым қатып қалды!

	Жол тар, екі жағы бірдей шарбақпен қоршалған. Ат айдаушыма даңғырлатып керней тарт деп бұйырдым. Үйткені қарсы келе жатқан жолаушылар бізді күте тұрғаны жөн ғой. Болмаса тар жолда тоқайласып қалып, екі жақ та не ары, не бері жүре алмай қалады.

	Арбакеш айтқанымды қалт жібермей кернейін тартуға кірісті. Екі беті табақтай болып кернейін үрлеп жатыр, үрлеп жатыр, зың деген дыбыс жоқ. Осы тұста бізге қарсы бір үлкен күйме келеді екен.

	Басқа істейтін шара жоқ, күймеден түсіп аттарымды доғардым. Сосын тас тиегендей ауыр күймені арқама салып алып бір секіргенде шарбақтың арғы бетіне түстім. Енді бір секіргенде қарсы келген жолаушының артындағы босаған жолға бір-ақ түстім.

	Менің керемет күшті екенімді білесіздер, соның өзінде маған бұл шаруа онай түскен жоқ.

	Сәл дем алған соң аттарымды қолтыққа алып, дәп әлгіндей тәсілмен секіріп кетіп күймеге әкелдім. Өстіп секіріп жүргенде атымның біреуі иттей мөңкіп мазамды алмасы бар ма?

	Бұл өте ыңғайсыз іс болды. Сосын атымның артқы екі аяғын шалбарымның қалтасына салып қойдым. Мөңкігенін сонда ғана қойды. Сонымен аттарымды күймеге жегіп алып, алдағы ең жақын қонақүйге тартып кеттім.

	Әлгіндей қақаған аяздан соң, жаңағыдай итқорлық жұмыстан соң демалған қандай жаксы!





Еріген дыбыс




	Менің арбакешім кернейін пешке жақын жерге іліп қойды да, қасыма келді. Екеуміз әңгіме соғып отырмыз.

	Бір кезде керней сайрады да кетті.

	— «Тру-туту! Тра-тата! Ра-ра-ра!»

	Біз аң-таң болдық. Әлгіндегі аязда бетіміз табақтай болғанша үрлеп бір дыбыс шығара алмай койып едік. Енді жылы жерге жеткенде кернейдің сайрап кеткені түсінікті болды.

	Суықта кернейдің дыбысы тоңып қалса керек, ал пештің түбінде дыбыс еріп өзінен-өзі әндетіп тұр.

	Біз арбакеш екеуміз бүкіл кеш бойы әдемі ән тыңдап мәз болдық. .





ЕКІНШІ БӨЛІМ





Дауыл




	Мені тек дала кезіп, тоғай аралаған екен деп ойлай көрмеңіз. Менің жұмыр басым не көрмеді дейсіз. Көк теңіздерді кешіп, мұхиттарды малтып өткенде ешкім естіп білмеген небір сойқан оқиғаларды бастан өткіздік.

	Бірде үлкен дырау кемемен Индияны бетке алып тартып кеттік. Ауа райы айтқысыз тамаша еді. Алайда біз белгісіз бір аралдың маңында аялдап тұрғанымызда керемет дауыл тұрды. Дауылдың күштілігі сондай, аралдың бірнеше Мың (одан да көп-ау!) ағашын түп-түбімен жұлып алып аспандағы бұлтқа бір-ақ алып ұшты.

	Ал, дауыл тоқтағанда әлгі аспанға ұшқан ағаштардың әрбірі бұрынғы өз орындарына түсіп бұрынғысынша тамырын жайып өсе бастады. Аралда әлгінде ғана дауыл болды дейтін емес, бәрі өз қалпында. Шындығында керемет ағаш, ә?..

	Дегенмен бір ағаш өзінің өсіп тұрған орнына қайтып оралмады.

	Мәселе былай еді. Әлгі ағаш аспанға ұшқанда бұтағында бір шаруа шал кемпірімен екеуі отырған болатын. Бұлардың ағашқа шығатын не жыны бар еді дейсіз ғой? Қу тамак мәселесі. Қияр теру. Үйткені бұл жерде қияр деген нәрсеңіз тек ағаштың басында өседі. Аралдың тұрғындары қиярды жанындай жақсы көреді. Қиярдан басқа тамақты аузына татып алмайды. Тек қияр жейді.

	Ағашпен бірге ұшқан шаруалар не істесін, амалсыз аспанда қыдыруға тура келді.

	Дауыл тоқтағанда әлгі ағаш жерге түсе бастады. Кемпір мен шал қас қылғандай местей семіз еді. Екеуінің салмағы жөнімен түсіп келе жатқан ағаштың бағытын бұзып, ағаш өзінің бұрынғы өсіп тұрған жеріне түсе алмай қалады да, сол жерлік патшаның басына түседі. Бір жақсы жері, әлгі патшаны шелпектей қып мыжып кетіпті.

	— Патша өліп жатса несі жақсы? — дейсіз ғой.

	Үйткені бұл патша арал халқын иттей қинаған қатал адам болған.

	Халық осы жауыз патшадан құтылғанына қуанып, оның тағын маған берді.

	— Айналайын Мюнхаузен, бір жақсылық істегенің болсын, бізге патша бол. Батырсың, данышпансың, бас болу сенің қолыңнан келеді.

	Мен ат-тонымды ала қашып бас тарттым. Үйткені қияр дегенді иттің етінен жек көруші едім.





Крокодил мен арыстанның арасында




	Дауыл тоқтаған соң жолға шыктық та, екі жұма бойы жүзіп отырып Цейлон аралына келдік.

	Цейлон дуанбасының баласы мені аңға жүр деп шақырды.

	Мен қолма-қол келістім. Екеуміз жақын маңдағы бір тоғайға тартып кеттік. Күн күйіп тұр. Мұндай ыстыққа көндікпеген сорлы басым көп ұзамай болдырып қалдым.

	Әлгі дуанбасының быттиған баласы мына ыстықта жайлауда жүргендей рақаттанып келеді. Үйткені ол Цейлон ыстығын бала күнінен көріп келеді ғой.

	Күн өртеніп тұрса да кайнап жатқан құмды басып әлгі қу түк сезер емес.

	Мен одан қалып қойдым да, көп ұзамай адасып кеттім. Бетіммен келе жатып бір дыбысты құлағым шалып қалды. Қарасам, алдымда атандай арыстан тұр. Ауызын апандай ашып мені енді бассалайын деп ыңғайланған екен. Не істеу керек? Арыстан түгіл тауық құлатпайтын оғым кішкентай бытыра еді. Басқа амал болмай атып қалып едім, шыбын шаққандай болған жоқ, қайта арыстанды ызаландырып алдым. Ақырып секірді.

	Бір секіргенде-ақ төбемнен түсетінін біле тұра қаша жөнелдім. Бірақ қайда қашып барамын? Алдымда ауызын арандай ашып, дәп қазір жұтып жіберердей арбадай крокодил жатыр.

	Не істеу керек?

	Артымда— арыстан, алдымда — крокодил. Сол жағым— көл, оң жағым — улы жыландар қаптап жүрген ми батпақ.

	Ес-түстен айрылып құлап түстім де, көзімді жұмып ықтиярыммен жан тапсыруға бейімделдім. Бір кезде үстімнен бірдеме зу етіп өткендей болды да, гүрс ете түсті. Көзімнің қиығымен қарасам, масқара қызық болған екен: маған секірген арыстан мен етбетімнен түскенде, алдымда дайын тұрған крокодилдің көмейіне барып қойып кетіпті.

	Бір жалмауыздың аузына бір жалмауыз кіріп, енді қалай босанарын білмей тартысып-тыртысып жатыр екен.

	Мен жалмажан қарғып тұрып жалаңдаған пышағымды жұлып алып, арыстанның ақымақ басын кесіп кеп алдым. Аяғымның астына арыстаныңыздың денесі сылқ ете түсті. Сосын көп тұрмай мылтықтың дүмімен крокодилдің аузында қалған арыстанның басын қазық қаққандай пергіледім-ау. Мұндағы мақсатым — крокодилдің көмейін баспен тығындап, бұл жалмауызды тұншықтырып өлтіру.

	Екі бірдей аждаһаны өлтіргенімді көріп, дуанбасының баласы мені сілкілеп тұрып құттықтады.





Китпен, кездесу




	Содан кейін Цейлоныңыз маған онша ұнаңқырамағанын өзіңіз түсінерсіз.

	Сосын бір әскери кемеге мініп крокодилі де жоқ, арыстаны да жоқ Америкаға жүріп кетгім.

	Бәле-жалаға кезікпей, ойымызда ештеме жоқ он күн жүзіп, дәл Америкаға таянған тұста бір қырсыққа тап болдық. Біз су астындағы жартасқа соқтығыппыз.

	Соқтығыстың күші соншалық, мачтаның басында отырған матросты үш миль жерге лақтырып жіберіпті.

	Байғұстың көретін күні бар ма, суға құлап бара жатып қаңғып жүрген қызыл тырнаның тұмсығынан ұстай алыпты. Біз көмекке келгенше әлгі тырна сорлы баланы суға түсірмей ұстап тұрыпты.

	Байқаусызда соқтыққандықтан болар, мен аяғымнан тік тұра алмадым. Бір секіріп қалғанда тас төбеммен каютаның төбесіне тарс ете түстім.

	Қатты тисе керек, басым зымырап ішіме түсіп кетті. Содан бірнеше ай бойы аздап-аздап шашымнан тартып жүріп шығарып алдым басымды.

	Соқтығысып жүргеніміз жартас та емес, сайтан да емес су астында қалғып ұйқылы-ояу жатқан ғаламат үлкен кит екен.

	Өзімізге де обал жоқ, тыныш жатқан бәлеге соқтығысып, ұйқысынан оятып алған екеміз: кемеміздің якорынан тістеп алып, күні бойы мұхитты аралатып сүйреді де жүрді бізді.

	Бағымызға якордың шынжыры үзіліп кетіп, әлгі киттен иттен құтылғандай әрең құтылдық.

	Америкадан қайтар бетте әлгі китпен тағы кездесіп қалдық. Ат шаптырым жерді алып әлгі кит әлдеқашан өліп қалған екен. Жарты әлемдей бәлені кемеге тиеп алу қайда. Сондықтан біз тек басын ғана кесіп алдық. Аждаһадай сойқанның ауызынан кеменің қырық кез шынжыры мен якоры габылғандағы біздің қуанғанымызды көрсеңіз. Поу! Соншама темірдің бәрі киттің қүрт жеген шірік тісінің қуысында ғана сыйып тұрыпты.

	Алайда қуаныш қайырлы болмады. Кемеміздің бүйірі тесіліп, су дегенің әшейін ағыл-тегіл атқылап жатыр.

	Су кемеміздің кеңірдегіне келіп батуға айналды.

	Жұрттан ес кетті. Бірі жылап, бірі сықтап у-шу болды да кетті. Тек баяғы мен ғана саспадым. Дереу ақыл таба қойдым. Тіпті шалбар^імды шешуге де мұршам болмай, атқылап жатқан тесікке құйрығыммен жалпия кеттім.

	Су пышақ кескендей тыйылды.

	Міне, сүйтіп кемемізді аман алып калдым.





Балық құрсағында




	Бір апта өткен соң біз Италияға келіп жеттік.

	Күн жайдары, ашық екен, Жерорта теңізіне шомылуға кеттім. Су қандай жылы! Мен өзі керемет жүзгіш едім, жағадан алыстап әрірек кеттім.

	Бір қарасам айдаһардай бір рабайсыз нән балық ауызын апандай ашып тура маған қарай ентігіп келеді. Не істеу керек? Одан енді қашып құтылу жоқ. Сондықтан дереу бүрісе қалдым да, ашық тұрған ауызға өз еркіммен қойдым да кеттім. Бұлай асыққан себебім анау айырдай тіске ілігіп калмай не де болса тез асқазанына бір-ақ жетейін деген далбаса.

	Жұрттың бәріне аяқ астында мұндай айла, мұндай ақыл келе бермейді. Ал менің өте ақылды, өте тапқыр адам екенімді өздерің білесіңдер.

	Балықтың іші тастай қараңғы болса да, жанға жайлы жылы екен.

	Мен балықтың ішінде қараңғысына қарамай арлы-берлі қыдырып жүрмін. Бақсам, бұл жүрісім балыққа онша ұнамайды екен. Мұны білген соң мен жәй-жүрген былай тұрсын есектей мөңкіп, аттай туладым. Балықтың әбден зыкысын шығару үшін жынданған кісіше аласұрып биледім.

	Балыққа да жан керек екен, ойбайды салып астаудай басын судан шығарды.

	Мұны маңымызда өтіп бара жатқан Италия кемесінің адамдары көріп қалыпты.

	Менің де күткенім сол еді. Матростар әлгі балықты атып алды да, кемелеріне сүйреп шығарды. Бұл ғаламат балыкты қалай бөлудің өзі біраз әңгіме болды.

	Балықтың ішінде дірілдеп отырған менде зәре жоқ. Мыналар балықпен бірге мені де бөліп тастамас па екен деп ойлаймын.

	Әрине, бұл жақсылық болмас еді.

	Бағыма бұлардың балтасы маған тимедһ Балыктың ішіне қылтанақтай сәуле түскенде итальян тілінде аттан салдым. (Мен итальянша сұмдық керемет білемін ғой.) Мені тас қараңғы түнектен босатқан азамат адамдарға мың да бір рақметімді айтып жатырмын.

	Балықтың қарынынан адам даусын естіген матростар состиып-состиып тұрып қалды.

	Балықтың ішінен қарғып шығып әлгілерге ілтипатпен бас иіп сәлем бергенімде, матростар одан бетер аң-таң болды.





Менің ғаламат малайларым




	Мені аман алып қалған кеме Түркияның астанасына қарай келе жатқан.

	Итальяндықтар менің ғаламат ғажап адам екенімді бірден танып, «бізбен осы кемеде қал» деп қолқа салды. Мен келісім бердім. Бір жұмадан кейін біз түрік жағалауына жетіп жығылдық.

	Түрік сұлтаны келгенімді естіп қонаққа шақырды. Ол мені есігінің алдында өзі қарсы алып былай деді:

	— Мен сізді сүйікті астанамда қарсы алғаныма өте қуаныштымын. Қош келдіңіз! Күй-қуатыңыз жақсы болар, әрине? Мен сіздің адам колы жетпеген ерлік істеріңізді білемін. Сондықтан да сізге ешкімнің қолынан келмеген бір ауыр шаруа тапсырмақпын. Бұл іс тек қана сіздің қолыңыздан келеді. Үйткені сіз дүниедегі ең ақылды, ең тапқыр адамсыз. Осы бүгін-ертең Египетке барып келер ме едіңіз?

	— Қалауыңыз білсін! — дедім мен. — Саяхат жасағанды жақсы көретін адаммын, сондықтан жердің жеті түбіне бар десеңіз де мен дайынмын!

	Сұлтан ықтиярлығыма мәз болып, өмірбақи ешкімнің құлағына шалынбай құпия қалатын бір шаруасын тапсырды. Сондықтан да мен оның қандай шаруа екенін сіздерге айтуға хақым жоқ. Иә, сұлтан менің ғаламдағы ең сенімді берік адам екенімді бағалап жан білмес кұпиясын табыстап отыр. Мен тәжім еттім де, кешікпей жолға шықтым.

	Түрік астанасынан шыққаным да сол, қарсы алдымнан адам айтқысыз жылдамдықпен безіп келе жатқан бір құртақандай адам шықты. Екі аяғына батпандай кірдің тасын байлап алған. Сонда да оқтай ұшып самғап келеді.

	— Жол болсын? — дедім мен, — Аяғыңа тас байлап алғаның қалай? Есің дұрыс па өзіңнің?!

	— Осыдан үш минут бұрын Вена қаласында тұр едім, — деді әлгі шөкімдей адам, — енді екі қолға бір жұмыс іздеп Константинополь қаласына кетіп барамын. Ал аяғыма тас байлағаным — онша қатты жүгірмейін дегенім. Үйткені асығатын тығыз шаруа жоқ.

	Бұл желаяқ маған қатты ұнады да, өзіме қызметке алдым. Ол да риза болып соңыма ерді.

	Келесі күні жол шетінде жерге құлағын төсеп тың тыңдап жатқан адамға тап болдық.

	— Оу, бұл не жатыс? — деп сұрадық біз.

	— Шөптің қалай өсетінін тыңдап жатырмын, — деді әлгі.

	— Қалай, естіле ме екен?

	— Естілгенде қандай, жердің жеті түбіндегі дүбірді естуге болады.

	— Олай болса жарқыным, маған жұмысқа тұр. Сенің сергек құлағың маған жолда керек болуы мүмкін.

	Әлгі кідірмей келісім берді де, біз әрі қарай жүріп кеттік.

	Көп ұзамай мылтық кезеген бір аңшыға кез болдық.

	— Ей, шырағым, — дедім мен әлгіге. — Төңіректе қыбыр еткен жан жоқ, мылтығыңды қайда оқтап тұрсың?

	— Берлин шіркеуінің басында бір торғай отыр еді. Соның дәл көзінен тигіздім.

	Аңшылық дегенде ішкен асымды жерге қоятынымды білесіздер, әлгіні құшып-сүйіп өзіме қызметке шақырдым. Ол да сөзге келмей келісе кетті.

	Естімеген елдерден, көрмеген көлдерден өтіп, бір үлкен орманға таядық. Қарасақ, алдымызға атан түйенің алтауындай болатын дәу адам тұр. Қолындағы арқанмен бүкіл орманды орап алып, сүйреп келе жатқан секілді.

	— Уоу, не сүйретіп келесің? — дедім мен.

	— Ой, жәй әшейін, отын шауып алайын деп едім, балтамды ұмытып кетіппін, — дейді әлгі. — Сосын балтасыз-ақ бір айла істеп көрейін дегенім ғой.

	Арқанын тартып қалса болды, еңгезердей емендер аспанға қалпақтай үшып жерге тарсылдап түседі.

	Мынадай қара күштен ақша садаға, мен әлгіні қызметке алдым.

	Біз Егнпетке таяй бергенде керемет дауыл тұрып атымызды да, арбамызды да қаңбақтай домалатып алды да кетті.

	Алыста, көз үшында жеті жел диірмен көрінеді. Қанаттары қағынып кеткендей шыр айналады. Ал соның маңындағы төбеде сол жақ танауының тесігін басып алып біреу жатыр. Әлгі бізді көре салып маған ізетпен сәлем беріп еді, дауыл да қалт тоқтады.

	— Уоу, шырақ, не істеп жатырсың?— дедім мен.

	— Қожамның диірмендерін жүргізіп жатырмын, — дейді әлгі. Сосын диірмендері сынып қалмасын деп онша қатты дауылдатпай, тек бір танауыммен ысқыртып жатырмын.

	«Бұ жігіт те керек болар»,— деп ойладым да, әлгіні және қосып алдым.





Кытай шарабы




	Египетке келісімен сұлтанның тапсырмасын тез тындырып тастадым. Менің тапқырлығым бұл жерде қалған жоқ. Бір жұмаға жетпей-ақ ғаламат малайларыммен Түркияның астанасына қайтып келдім.

	Аман-сау оралғаныма мәз болған сұлтан Египетте епті бітірген жұмысымды есгіп жүдә жаны жадырап қалды.

	— Менің уәзірлерімнен ақылыңыз асып түсті, жолың болғыр Мюнхаузен мырза! — деді сұлтан қолымды құлшына қысып.— Бүгін маған қонаққа келіңіз!

	Тағам керемет дәмді болған екен, әттең-ай, дастарқан үстінде бір тостаған шарап болсашы. Бақсам, шариғат заны бойынша түріктер шарап ішпейді екен. Көңілім құлазып топырак жегендей болдым да.қалдым. Жағдайымды сезген болу керек, тамақтан соң сұлтан мені өзінің ақ ордасына алып келіп, құпия кебежесін ашты да, бір құмыра шарап алып қойлы.

	— Мынадай керемет шарапты, Мюнхаузен достым, сіз өмірде дәмін татып қөрген емессіз, — деді де, сұлтан тостағанға толтыра құйды.

	Шарап шынында шырынға бергісіз екен. Алайда мен масаттанып бір ұрттап көрген соң: Қьггай елінің патшасы Фу Чанның шарабы бұдан да тамаша дедім.

	— Сүйікті Мюнхаузен мырза, — дейді сұлтан.— Мен сіздің аузыңыздан шыққан сөздің бәріне құдайдай сенем. Үйткені сіз жер бетіндегі ең шыншыл адамсыз. Ал енді дәп қазір, иманым күйсін, сіз өтірік айтып тұрсыз. Менің шарабымдай таза шарап еш жерде болмайды.

	— Болады. Мен сізге дәлелдеп берейін.

	— Ол былжырақ сөз, Мюнхаузен.

	— Былжырақ емес, қып-қызыл шындық. Сенбесеңіз бір сағаттың ішінде мен сізге сол қытай патшасының қоймасынан бір құмыра шарап алып кеп берейін. Ал енді ол шараптың қасында сіздің шарабыңыз борсыған шалап секілді.

	— Шатаспа, Мюнхаузен! Мен сізді дөңгелек дүниедегі ең бір есі бар шыншыл жан деп ойлаушы едім. Бақсам, бетінің қытығы жоқ ессіз суайт екенсіз.

	— Онда, өтірік пе, шын ба, көзіңізбен көріңіз!

	— Құп, мақұл болсын!— деді сұлтан.— Егер сағат төртке маған сол қытайыңның ғаламат деген бір шиша шарабын жеткізбесең, кәлләңді алып тастаймын.

	— Құп тақсыр! — деп келістім. — Ал егер дәл сағат төртте мына столыңыздың үстінде сол шарап тұрса, сіз қазынаңыздан бір адам көтеріп кетерліктей алтын берер ме едіңіз.

	Сұлтан келісті. Бұдан үш жыл бұрын маған ішкізген шарабыңның бір шишасын беріп жібер деп қытай патшасына хат жаздым.

	«Егер бұл тілегімді орындамасаң,— деп жаздым мен,-^ Мюнхаузен досыңның кәлләсі ұшып түседі».

	Мен хатымды жазып болғанда, төртке бес минут кеткен екен.

	Желаяқ малайымды шақырып алып, Қытайдың астанасына жібердім. Желаяғым тез жету үшін аяғындағы тасын шешіп тастады да, менің хатымды ала салып сол сәтте көзден ғайып болды.

	Сосын сұлтанның ақ ордасына қайтып келдім де, әлгі басталған шарапты екеулеп ішіп отыра бердік.

	Үштен жиырма бес минут өтті. Үш жарым болды. Төртке он бес минут қалды, желаяғым жоқ.

	Менен маза кетейін деді. Сұлтан жендеттерін шақыру үшін қолына қоңырауын алғанда жаным мұрнымның ұшына келді.

	— Баққа шығып салқындап келуге рұқсат етіңізші,— дедім сұлтанға.

	— Шыға ғой! — деді сұлтан әдемі жымиып.

	Баққа шыққанымда артымда ізімді аңдып соңымнан қалмай жүрген біреулерді байқап қалдым.

	Бақсам, бұлар менің сорлы басымды қағып алуға қам қып жүрген сұлтанның жендеттері екен.

	Сасқанымнан сағатыма қарадым. Бес минуты кем төрт! Бес-ақ минут өмірім қалғаны ма? Үрей кеңірдектен алғалы тұр. Не деген қорқынышты еді! Мен әлгі қияндағы қыбырды еститін саққұлақ малайымды шақырдым да, желаяқтың хабарын білші деп өтіндім. Саққұлақ жерге құлағын төсеп жіберіп тыңдады да: жалқау итіңіз ұйықтап жатыр дегені.

	— Не дейді!?

	— Иә, кәдімгідей ұйықтап жатыр. Мен тіпті сонау қиырда қорылдап жатқанын естідім.

	Төбе шашым тік тұрды. Енді бір минугтан кейін ит өлімімен өлемін-ау.

	Сосын әлгі жер түбіндегі торғайды атып алатын мерген малайымды шақырдым. Ол келе сала бір биік мұнараның басына мысықша еппен шығып барлай бастады.

	— Көріне ме ей, әлгі иттің баласы?--деймін шыбын жаным шырылдап.

	— Көрдім, көрдім. Пекиннің маңындағы бір көгалда, үлкен еменнің түбінде ұйықтап жатыр желаяғыңыз. Қасында бір шиша бар... Қазір мен бейбағыңыздың берекесін бес тиын қып шошытып оягайын.

	Мергенім сол көрген еменінің ұшар басын дәлдеп тұрып тартып қалды.

	Еменнің жапырағы, жаңғағы, бұтағы салдырлап ұстіне түскенде желаяқ шошып оянды.

	Тұра сала көзін уқалап алып жын қуғандай безе жөнелді.

	Төртке тұп-тұра жарты минут қалғанда қолында қытай шарабы бар желаяқ жетіп келді.

	Сондағы менің қуанған пошымымды көрсеңіз! Сұлтан шараптың дәмін көріп масайрап кетті.

	— Жаным Мюнхаузен! Айып болмаса бұл шарапты сіздің аузыңыздан алысырақ ұстауға рұқсат етіңіз. Мен мұны бір өзім ғана жеке ішейін. Бұл өмірде мұншама дәмді, керемет тәтті шарап болады деп ойламаппын.

	Сұлтан шарапты кебежесіне тығып құлыптады да, қазынасын ұсгайтын адамын шақыртты.

	— Мен Мюнхаузен досыма қоймамнан бір адам бір кіргенде қанша алтын арқалап алып кете алса, сонша алтын бердім.

	Қамбашы сұлтанына басын иіп, мені жер астындағы бығып жатқан қазына қоймасына ертіп кетті.

	Мен өзімнің әлгі күшті дәуімді шақырып алдым. Нар жолында жүк қала ма, дәуім сұлтанның бар алтынын арқалап шықты. Біз дереу теңізге қарай қаша жөнелдік. Қолма-қол бір кеме жалдап алтынды шүпілдете тиеп алдық.

	Сұлтанның есі кіріп соңымыздан қуғын жібермей тұрғанда, кеменің желкендерін көтеріп ашық теңізге шыққанша асықтық.





Қуғын




	Ойлағанымдай болды.

	Біз теңізге шыға бергенімізде, қоймашы өзінің құдіретіне жүгіріп барып, түк қалдырмай тонап кетті деп хабарлапты. Іші удай ашыған сұлтан бүкіл әскери кемесін жиып алып артымыздан жіберіпті.

	Соңымызда қарақұрттай қаптап келе жатқан әскери кемелерді көргенде мен шынымен сасайын дедім.

	«Ал, Мюнхаузен,— деймін өзіме-өзім,— өлер жерің осы. Иманды айта бер. Енді сенің қулығың түкке аспайды».

	Жаңа ғана орнына түскен сорлы басым енді денемнен ажырап бара жатқандай.

	Бір кезде әлгі танауының тесігі үлкен малайым жетіп келді.

	— Қорықпаңыз, олар бізді қуып жете алмайды! — дейді күліп. Сөйтті де кеменің шетіне шығып, бір танауын түрік кемелеріне бағыштап, бір танауын өзіміздің кеменің желкендеріне бағыштап борандатып ысқыртып еді, қуғыншы кемелер сол минутта шегініп жағаға кетті.

	Біздің кеме де малайымның танауының арқасында зымырап отырып бір күннен соң Италия жағалауына жетіп жығылдық.





Дәл тиген оқ




	Италияда ұртым шығып, бай тұрдым. Алайда бейғам біркелкі өмір менің ішімді пыстырды.

	Маған керегі қызық дәурен, ерлік жорықтар.

	Сондықтан болар Италияның о жақ бұ жағында ағылшындар мен испандар соғысып жатыр дегенде қалпағымды аспанға лақтырып қуандым.

	Дереу атыма қарғып мініп, соғыс жүріп жатқан жаққа тартып кеттім.

	Испандықтар ағылшындардың Гибралтар қамалын қатты қыспаққа алып жатқанын ескеріп, қолма-қол таяқ жеп жатқан жаққа шықтым.

	Қамалдағы әскери қимылды басқарушы генерал жақсы жолдасым еді. Достым мені құшақ жая қарсы алды да, бекініс қорғаныстарын көрсете бастады. Мұндағы ойы: кемшілігім болса көріп, пайдалы ақыл айтар ма екен дегені. Оның үстіне ылғи керекті кеңес беретінімді өзі де білетін.

	Гибралтар қамалының қабырғасында тұрып дүрбімен испандықтарға көз салып едім, әлгі сұмпайылар зеңбірегінің оқпанын тура біз екеуміз тұрған жерге дәлдеп жатыр екен.

	Дереу дәп екеуміз тұрған жерге қолма-қол зеңбірек әкеп орнатсын деп бұйырдым.

	— Неге?— дейді генерал.

	— Негені сосын көресің — деймін мен.

	Зеңбіректі әкеле бергенде, мен оның оқпанын тұп-тура жау зеңбірегінің оқпанына дәлдеп қойдым. Яғни біріне-бірі көзбе-көз тура қарап тұр. Сонымен испанның зеңбірекшісі оққа от қоя бергенде, мен де:

	— Атыңдар!— деп аттан салдым.

	Екі зеңбірек те бір сәтте гүрс ете қалды.

	Менің күткенімдей болды. Өзім белгілеген нүктеге келіп біздің де, жаудың да оғы ғаламат диюдың күшімен соқтығысқанда, жаудың оғы зымырап кейін қарай ұшты.

	Сіз өзіңіз түсініп тұрсыз ба: оқ испандықтардың өзіне қарай ұшты.

	Әлгі оқ испан зембірекшісінің, оған қоса он алты сарбазының басын жұлып кетті.

	Ол аз болғандай гаваньда тұрған үш кеменің діңгегін жұлып, тіке Африкаға қарай зымырап кетті.

	Сол оқ екі жүз он төрт миль ұшып кеп, бір кемпір тұратын жаман үйдің төбесіне түседі. Кемпір аузын ашып шалкасынан түсіп ұйықтап жатыр екен. Оқ үйдің төбесін тесіп өтіп, кемпірдің дәл аузына тиіпті де, сорлының соңғы тісін жұлып барып кеңірдегіне не ары жоқ, не бері жоқ кептеліп қалыпты.

	Оһы кезде үйге шалы жүгіріп келеді. Оның өзі тапқыр да пыуық адам болса керек.

	Келе қолды кемпірінің көмейіне салып жіберіп суырып алайын десе, кептеліп қалған оқ былқ етер емес. Сосын шалы кемпіріне дереу ащы насыбай иіскеткен екен. Кемпірі керіліп тұрып түшкіріп қалғанда, кептетіліп тұрған оқ терезеден ұшып шығыпты.

	Өздеріне қайта ұшып келген өз оғы испандықтарды қаншама әуре-сарсаңға түсіргенін көрдіңіз бе?!

	Ал біздің оғымыз да оларға оңай олжа болған жоқ: екі жүз матросы бар әскери кемеге тиіп түп-түгел суға батырып жіберіпті.

	Менің әлгіндей тапқырлығымның арқасында ағылшындар бұл соғыста жеңіске жетті.

	— Мыңда бір рақмет, сүйікті Мюнхаузен!— дейді генерал досым қолымды қысып.— Егер сен болмасаң біз о дүннеге кетіп едік. Осы еңбегің үшін біз саған өмірбақи қарыздармыз.

	— Ой, құдай-ай, сол да сөз бе?!— деймін мен. — Достан аяған жанымды итке таста!

	Ағылшын генералы осы қызметімді бағалап, мені полковник етпекші болып еді, өзім қарсы болдым. «Итке темірдің керегі не» дегендей, мен секілді қарапайым шаруа адамға ондай дәреженің керегі не?!





Мыңды жалғыз жайраттым




	Генералға өзім де осы ойымды айттым.

	— Маған даңқ та, дәреже де, тіпті орден де керек емес. Көмектесу достық парыз. Оның үстіне мен ағылшындарды жақсы көремін.

	— Рақмет, достым Мюнхаузен! — дейді генерал қолымды тағы тағатсыз қысып. — Олай болса бізге алда да осылай көмектесе бер.

	— Әрқашан да құлдығыңыз боламыз, деп мен шалдың арқасынан қағып қойдым.-Британ халқына қызмет ету мен үшін үлкен мақтаныш.

	Сонымен көп ұзамай ағылшын достарға тағы бір септігім тиетін жағдай болды.

	Испан имамының киімін киіп алып, қараңғы түскенде жау жаққа өтіп кеттім.

	Испандықтар өлген-тірілгенін білмей қатты ұйықтап жатыр екен, мені байқаған жоқ. Ептеп ісіме кірісе бастадым. Айдаһардай қарулары тұрған жерге бардым да, зеңбіректерді бірінен соң бірін жағадан әрі тез-тез теңізге тоғыта бастадым.

	Бұл өзі оңай жұмыс болмады. Өйткені тек зеңбіректің өзі үш жүзден асады екен.

	Зеңбіректермен істі бітірген соң сол маңдағы арба дейсің бе, ағаш дейсің бе, әйтеуір көзге көрінгеннің бәрін бір жерге жинап от қойдым.

	Әлгі үйінді май құйғандай жанып ғаламат өрт болды. Шошып оянған испандықтар ес-түс жоқ безіп жүр.

	Қорыққандығы сонша, түнде осында ағылшынның жетісегіз полкі болған-ау деп ойлаған шығар.

	Осыншама бүлікті бір-ақ адам істеді деген ойларына кіріп шығар емес.

	Испанның тұра қашқан бас қолбасшысы екі жұма безіп отырып Мадридке жеткенше тоқтамапты.

	Оның соңынан бүкіл әскері алды-артына қарамай тұра қашыпты.

	Сонымен, не керек, менің ерлітімнің арқасында ағылшындар жауын біржола тізе бүктіре жеңді.

	— Мюнхаузен болмаса, көрген күніміз не болар еді! — деп бұлар менің қолымды қайта-қайта қысады. Мені тіпті ағылшын әскерінің қорғаны деп атады.

	Ағылшындардың сол еңбегіме риза болғаны сонша, мені Лондонға қонаққа шақырды.

	Мен алдымда қандай оқиғалар күгіп тұрғанын білмесем де, Англияға баруға келісім бердім.





Оқ-адам




	Ал оқиға дегенің аяқ алып жүргісіз көп болды.

	Лондон қаласының маңында серуендеп жүріп, шаршаған соң жамбастап жатып бір демалғым келді.

	Жаз айы еді, күн деген қасқа күйдіріп барады. Қалың ағаштың астындағы қою көлеңкеде шалқаңнан түсіп жатса деп армандап келемін. Алайда таяу маңда қалың ағаш көрінбеген соң, далада қалған бір ескі зеңбіректің оқпанына кіріп жатып едім, со замат қалғып кетіппін.

	Айтпақшы, дәл сол күні ағылшындар менің испан әскерін тізе бүктіргенімді мерекелеп, барлық зеңбіректен оқ атып жатыр екен.

	Мен тынығып жатқан зеңбіректі біреу келіп атып кеп қалмасы бар ма.

	Мен зеңбіректің ауызынан оқтай ұшып өзеннің арғы бетіне зулап өтіппін де, әйтеуір бір шаруаның ауласына бұрқ ете түсіппін. Құдай жарылқағанда аулада жиған шөп көп екен. Сол үлкен маялардың біріне басыммен кіріп кетіппін. Шыбын жаным . кеудемде қалғанмен, есімнен айрылып қалсам керек.

	Осылай ес-түссіз үш ай жаттым.

	Күзге қарай шөп қымбаттай бастаған кезде иесі пішенін сатпақшы болған екен. Біреулер мен жатV қан маяны қоршап алып, : айырларын тыққылай бастады. Солардың әңгірлеген . даусынан оянып кеттім. Әрең деп тырмысып шөптің төбесіне шыққан екем, . ұйқылы көзбен жерге құлап кетіппін де, шөп иесінің тура басына түсіппін. Ол сорлы менің салмағымнан желкесін үзіп алыпты да табанда өліп кетіпті.

	Арыстан азамат өлді-ау деп оған қайғырып жылапсықтап жатқан адам жоқ. Сүйтсем әлгі жұмысшыларына көк тиын төлемейтін барып тұрған ұятсыз сараң екен. Шөбін қымбаттатып барып сатамын деп жүрген тиынкөз дүниеқоңыз ойламаған жерде тыраң асты. Саранның күні қараң. Сауап болды.





Ақ аюлар арасында




	Менің аман қалғаныма достарым қатты қуанды.

	Жалпы, менің жолдас-жорам көп еді де, бәрі мені жақсьі көруші еді. Менің тірі екенімді білгенде, олар шетінен той жасады деуге болады. Өйткені олар мені өліп, сүйегі курап қалған деп қойған.

	Әсіресе Солтүстік полюске экспедициямен аттанғалы жатқан әйгілі саяхатшы Фиппс өлердей қуаныпты.

	— Сүйікті Мюнхаузен, сізді де көретін күн бар екен-ау!— деді Фиппс кабинетінің табалдырығын аттай бергенімде.— . Сіз ең сүйікті, сенімді досым ретінде менімен бірге аттануыңыз керек. Өйткені сіздің ақыл-кеңесіңіз болмаса, менің сапарым оңбайтынын білемін!

	Мен, әрине, қолма-қол келістім. Сонымен, не керек, бір ай аумағында Солтүстік полюстің маңына таяп қалдық.

	Бір күні кемеде тұрып, алыста жүзіп жүрген мұз тау көрдім. Үстінде екі ақ аю тыраңдап жүр.

	Мылтығымды жұлып алып, кемеден тіке қалқып жүрген дырау мұзға секіріп түстім.

	Айнадай жарқыраған өркеш-өркеш мұздардың үстімен өрлеп құрдымға құлай жаздап, әрең дегенде аюлар жайылып жүрген шыңға таядым-ау.

	Қырсық шалам десе сөз бе, мылтығымды алып көздей бергенімде, аяғым тайып кетіп айнадай тақыр мұзға тақыр төбеммен тарс ете түстім. Сол бетте сеспей қатып есімнен айрылып қалыппын.

	Жарты сағат шамасында есімді жиып көзімді ашып алғанда, қорыққанымнан талып қала жаздадым. Түйедей ақ аю мені астына жаншып алып енді ғана «пыссымылда» деп жегелі жатыр екен.

	Мылтығым айдалада қалыпты.

	Бұл жерде мылтықтың да пайдасы шамалы еді, өйткені зілдей аю арқамнан албасты басқандай басып тырп еткізер емес.

	Әрең дегенде қалтамдағы кішкентай бәкімді алып, аюдың артқы аяғынан дереу үш саусағын кесіп тастадым.

	Жалмауызға да жан керек екен, атандай ақырып мені бір сәтке құшағынан босатқандай болды.

	Осы кезде өзімнің байырғы батырлығыма басып, мылтығыма жүгіріп келдім де, айдаһардай бәлені атып салдым. Жар құлағандай гүрс ете түсті.

	Мұнымен іс бітпеді. Мылтық даусымен осы маңда қорылдап ұйықтап жатқан мыңдаған аю оянып кетті. Ойлап қараңыз, бірнеше мың аю деген оңай ма?! Әлгілер тайлы тұяғы қалмай түгелімен маған қарай жүгірді. Не істеу керек? Бір минут кешіксем болды, туталақайымды шығарады. Осы кезде жұмыр басыма бір ақыл сарт ете түсті. Бәкімді ала салып жалма-жан өліп жатқан аюдың терісін сыпырған бойы тон кигендей киіп алдым. Иә, кәдімгі аюдың терісін киіп алдым! Аюлар баса көктеп келеді. Терінің ішінен мені суырып алып жұлым-жұлымымды шығарар деп тұрғанмын. Бірақ әлгілер өйтпеді. Қасыма келіп ары иіскеп, бері иіскеп, өзіміздің аю екен деп жөн-жөніне кетті.

	Біраздан соң мен аюдай өкіргенді, тіпті аяғымды соруды үйреніп алдым. Қысқасы, кәдімгі аю болдым да қалдым.

	Аюлар мені өзіндей көріп бауырына тарта бастады. Мен осы сәтте қулық жасап қалуым керек.

	Бір дәрігердің аңды тура көкжелкеден дәлдеп ұрсаң табанда сеспей қатырасың дегенді айтқаны бар еді. Алдымда кетіп бара жатқан бір аюға көкжелкеден дәлдеп тұрып пышағымды малып алдым. Ал аю бұған құламай тірі қалса, тал қанымды шығаратыны сөзсіз. Құдай жарылқағанда аю ыңқ деуге шамасы келмей жатқанынан тұрмады.

	Сосын осы әдіспен қалған аюлардың да шаруасын тындырғым келді. Бұл онша қиын жұмыс емес. Дегенмен аюлар қасында келе жатқан жолдастарының томпылдап құлағанын көрсе де, бұл Мюнхаузеннің істеген ісі деп ойлаған жоқ. Өйткені олар мені аюға санап алған.

	Бір шай қайнатым уақыт ішінде бірнеше мың аюды жайғап тастадым.

	Осыншама ерлігімді кемеге келген соң Фиппс досыма айтып бердім.

	Мәз болған досым жүз қаралы жарау матростарын қасыма қосып берді. Мұздың үстінде баудай түсіп қирап жатқан аюлардың терісін сыпырып алдық та, етін кемеге жеткіздік. Етті тым көп тиеп қойсақ керек. Кеме әрі қарай қозғала алмай қалды. Діттеп шыққан жерге жетпей, ауылға қайтуға тура келді.

	Сөйтіп капитан Фиппс Солтүстік полюске бірінші болып жете алмады.

	Алайда оған өкінетін де жөніміз жоқ. Өйткені бір кеме қып алып келген аю еті керемет дәмді болып шықты.





Айға екінші сапар




	Англияға қайта оралған соң енді сапарға шықпаспын деп өзіме-өзім ант еткемін. Алайда бір жұма өтпей жатып тағы да жорыққа шығуға тура келді.

	Жасы келіп қалған менің бір бай туысым, неге екенін білмеймін, әлемде алпауыттар тұратын ел бар деген ұғымға байланыпты да қалыпты.

	Сол елді кешіктірмей тауып берсең көп мұра берем деп жалынды. Шамасы, туысым алпауыттарды көргісі келсе керек.

	Мен келістім де, кемемді баптап, дереу Оңтүстік мұхитқа жүріп кеттік.

	Жол жөнекей біз жынды көбелек секілді ұшып жүрген бірнеше әйелден басқа керемет дейтіндей ештеме көрмедік. Ал ауа райы айтқысыз тамаша болып тұрды.

	Бірақ он сегізінші күн керемет құтырған дауыл тұрды.

	Желдің күштілігі сонша, біздің кемені су бетінен қаңбақтай көтеріп көкке алып кетті. Бірте-бірте жоғарылап биіктеп барамыз. Бақандай алты жұма бойы не бір биік бұлттардың үстіне шығып өрлей бердік. Өлдік-талдық дегенде жалтырап жатқан дөп-дөңгелек аралды көрдік.

	Бұл ай дегеннің өзі еді.

	Біз бір тыныш тұраққа тоқтадық та, ай жағалауына шықтық. Сонау шыңырау төменде қаласы бар, даласы бар, тауы бар, тасы бар, көлі бар, белі бар басқа бір планета көрдік. Бұл әлгінде ғана біз тастап кеткен жер болар деп ойладық.

	Айда бізді жын ба, сайтан ба үш басты бүркітке мінген адам шошырлық алпауыттар қоршап алды. Бақсақ, бұл құстар ай адамының жылқысы боп шықты.

	Дәп сол кезде ай патшасы күн патшасымен соғысып жатыр екен. Ай патшасы әскер басы болып жауға аттануымды өтінді. Мен, әрине, ат-тонымды ала қаштым.

	Айдағы заттың бәрі жердегіден әлдеқайда үлкен.

	Шыбындары қойдай, алмасы қарбыздай.

	Ай тұрғындарының соғыс қаруының бірі !— сәбіз. Сәбізді найза ретінде де қолданады. Ал сәбіз жоқ кезде кептердің жұмыртқасын қару жасайды. Қалқан ретінде олар быттиған саңырауқұлақтарды пайдаланады.

	Мен айда басқа бір алыс жұлдыздан келген адамдарды көрдім. Бұлар айға сауда істеу үшін келіпті. Бет-ауыздары иттің тұмсығынан аумайды. Көздері тура мұрындарының ұшында яки танауларының астында болады екен. Қас, қабақ, кірпік деген атымен жоқ, ұйықтарда көздерін тілімен жауып жатады.

	Ай тұрғындары тамақтануға біз құсап әуре болмайды. Қарындарының сол жақ бүйірінде ерекше бір есікше бар. Сол есікшені ашады да, ішіне толтырып тамақ салып қояды. Сосын есігін тарс жауып, қарны ашқанша жүре береді. Бұл есікті қарны ашқанда, яғни тұп-тура бір ай өткенде ашады. Бұлар жылына он екі рет қана тамақтанады.

	Бұлай тамақтану әрі жанға тыныш, әрі пайдалы. Біздің жердегі қомағайлар мен мешкейлер бұған көндіге алмас еді, әрине.

	Ай адамдары кәдімгі ағашта өседі. Ол ағаштар көздің жауын аларлық сұлу десе болады. Бұтақтары шие түстес шымкай қызыл. Сол бұтақтарда, сүйегі тастай қатты талыстай жаңғақтар өседі.

	Жаңғақтар пісіп жетілгенде, еппен үзіп алады да, қамбаға жинап қояды.

	Ай патшасына адам керек болған жағдайда әлгі жаңғақтарды қайнап жатқан ыстық суға салдырады. Бір сағаттан соң жаңғақтар тарсылдап жарылады да, ішінен дап-дайын ай адамдары қарғып-қарғып шығады. Бұл адамдарға оқып әуре болудың қажеті жок. Бұлар әрі ақыл-иесі толыққан, әрі өз мамандығын меңгерген даяр адам болып туады. Бір жаңғақтан түтіндік тазартушы, екіншісінен сырнайшы, үшіншісінен балмұздақ сатушы, төртіншісінен солдат, бесіншісінен аспаз, алтыншысынан тігінші шығады.

	Және әрқайсысы дереу өз ісіне кірісіп кетеді. Түтіндік тазартушы үйдің төбесіне шығып мұржа тазартады, сырнайшы сырнайын тартады. Балмұздақ сатушы «ыстық балмұздақ!» деп айғайын салады (өйткені айда мұз оттан да ыстық), аспаз тамағын әзірлейді, ал солдат жау келсе мылтық атады.

	Ай адамдары қартайып жасы жетіп өлмейді, ауада гүтін я бу құсап ғайып болып кетеді.

	Бұлардың әр қолында бір-бірден ғана жалғыз саусағы болады. Алайда жұмыс істегенде бес саусақты бізден кем соқпайды.

	Бастарын қолтығына қысып алып жүреді. Алыс сапарға шығатындай кез болса, бастарды жолда бүлінбесін деп үйіне тастап кетеді.

	Олар жырақта жүрсе де, алыста үйде қалған бастарымен ауызба-ауыз сөйлескендей кеңесе алады. Бұл өте ыңғайлы.

	Егер патша халқының өзі туралы не ойлайтынын білгісі келсе, үйінде диванда жатып-ақ біледі. Басын жұлып алып жұмсап жіберсе, басы жұрттың үйіне жасырын кіреді де, барлық әңгімені түгел жиып әкеліп береді.

	Айдың жүзімі жердің жүзімі секілді, еш айырмасы жоқ.

	Аспаннан жауған бұршак дауыл жұлып кеткен ай жүзімі екеніне менің құйттай күмәнім жоқ.

	Егер сіздер ай шарабын ішкіңіз келсе, бұршақ жауғанда бір етек бұршақ жинап алып ерітіп ішіңіз. Ай шарабы деген сол.

	Ай адамының қарыны чемодан орнына жүре береді. Олар қарындарын қалаған кезде ашып-жауып, ішіне не болса соны салып алып жүре береді. Бұларда ішек-қарын, бүйрек, бауыр, жүрек деген атымен болмайды. Сондықтан да адамдарының іші бос.

	Бұлар көздерін түймеше ағытып шығарып алады да, я түймеше қадап орнына койып қояды. Көздерін қолында ұстап тұрып-ақ көре береді. Егер көздерін бүлдіріп, яки көздерін жоғалтып алса, еш қайғырмай базарға келеді де, жаңасын сатып алады. Сондықтан болар, айда көзбен сауда жасайтын адам иттен де көп. Тіпті жарнамалардан мынадай қызықты оқуға болады. «Арзанға көз сатылады. Қара, көк, қызыл, қоңыр көздердің түр-түрі табылады».

	Мұнда да мода деген бәле жұрттың көзінің «бояуын» өзгертіп отырады.

	Баяғыда мен айға барған жылы жұртта жасыл көз бен сары көз сән еді.

	Апырау, неменеге күлесіз? Шынымен мені өтірік айтып отыр деп ойлайсыз ба? Жок, жарқыным, менің әрбір сөзім ат басындай алтын секілді шындық. Егер сенбесеңіз айға барып өз көзіңізбен көріп келіңіз. Сонда ғана сіз менің сөзімнің қоспасы жоқ кіл шындық екеніне көзіңіз жетеді.





Ірімшік аралы




	Адам баласының басында болмайтын оқиғалар тек менің басымда ғана болатынына мен кінәлі емеспін.

	Бұлай болатын себебі мен саяхат шегуді, түрлі қызыққа тап болуды жанымдай жақсы көремін. Ал сендер болсаңдар айланшық жеген адамдай үйлеріңді төңіректеп, қазан-ошақ басынан шықпайсыңдар.

	Мысалы, мен бірде голландия кемесімен алыс сапарға шықтым. Бір кезде аяқ астынан сұрапыл дауыл тұрып, кемеміздің бүкіл желкенін діңгектерімен қоса қиратып кетті. Діңгектің бірі компасқа құлап күл-паршасын шығарды.

	Компассыз жол жүруге болмайтыны бәріңе мәлім шығар. Біз бағытымыздан айрылып қайда мәңгіп келе жатқанымызды білмей калдық.

	Үш ай бойы сең соққан балықтай толқын үстінде теңселіп жүрдік те қойдық. Содан асау толқынның қайда алып кеткенін білмейміз, бір күні таңертең тұрсақ, жұмақта жүргендей тамаша жағдайға тап болыппыз. Көк теңізіміз ақ теңіз болып кетіпті. Жел - жел емес, жұпар ескен ақ самал. Біз жетістік те қалдық.

	Көп ұзамай көз ұшынан теңіз жағалауын көрдік те, бір сағаттан соң келіп жеттік. Мұндағы су су емес — сүт екен.

	Біз асығыс-үсігіс жағаға түстік те, сүт теңізінен жата қалып сімірдік.

	Біздің арамызда бір магрос ірімшіктің исін көтере алмайды екен. Әлгі ірімшікті көріп жүрегі әлей-түлей болды. Жағаға түскен бетте-ақ түсі бұзылып сала берді.

	— Мына ірімшік деген бәлені менің аяғымның астынан алып кетіңдер! — деп айқай салды әлгі. — Мен ірімшік басып жүре алмаймын!

	Мен еңкейіп жерге қарадым да, мәселенің мәнін түсіне қойдым.

	Біз түскен арал түгелдей кәдімгі әйгілі голландия ірімшігінен жасалған екен!

	Иә, күлетін ештеме жоқ, мен сіздерге айнадай шындықты айтып отырмын. Аяғымыздың астында топырақ орнына кәдімгі ірімшік жатыр.

	Бақсақ, арал халқы тек ірімшік жейді екен. Бірақ бұдан аралдың ірімшігі кеміп жатқан жоқ. Қанша ірімшік желінсе, сонша ірімшік бір түнде өніп шығады екен.

	Аралда жүзімнен аяқ алып жүруге болмайды. Алайда бұлардың жүзімі де өзгеше. Уысыңа ұстап тұрып қысып қалсаң, сорғалап сүт ағады.

	Арал адамдары сұңғақ әрі сұлу келеді екен. Аяқтары үштөн. Осы үш аяқтың арқасында бұлар сүт тсңізінде итше малтиды.

	Бұл жерде нан дегеніңіз ніскен дайын күйінде өседі. Сондықтан арал тұрғындары жер жыртып, егін салып әуре болмайды. Ағаш басында майы тамып тұрған балдай бауырсақтарды өз көзіммен көрдім.

	Аралды аралап жүргенде біз сүт ағатын жеті өзен, және керемет дәмді сыра ағатын екі өзен таптық.

	Шынымды айтсам, сүт өзенінен гөрі маған сыра өзені қатты ұнады.

	Аралда жүргенімізде, несін айтасың, адам сенбес небір қызықтарды көрдік.

	Әсіресе мұндағы құстардың ұясы деген сұмдық енді. Ғаламат үлкен. Мысалы, бір бүркіттің ұясы ең биік үйден үлкен-ау. Және ұяның өзін мың жылғы дырау еменнің бұтағынан өріп салған. Сол ұялардың бірінен әрқайсы бір кеспектей бес жүз жұмыртқа тауып алдық.

	Әлгі жұмыртқалардың біреуін жарып көріп едік, ішінен бүркіттен жиырма есе үлкен балапан шықты.

	Балапан шиқылдап зар қақты. Балапанының даусын естіп қалып алай-түлей енесі ұшып келді. Ашуы қатты бүркіт екен, біздің капитанымызды салақтатып аспанға алып ұшты да, теңізге лақтырып жіберді.-

	Капитан керемет жүзгіш еді, бірер сағаттан соң ірімшік аралына өзі жүзіп келді.

	Бір тоғайдың ішінде бұлардың қылмыстыны жазалағанын көрдім.

	Арал адамдары үш кісіні басын жерге салбыратып аяғынан асып қойыпты. Бейшаралар еңіреп жылағанда есіңнен тандырады. «Бұл ғаріптердің кінәсі не?» — деп сұрадым біреуінен. «Бұлар алыс сапардан жаңа оралған саяхатшылар еді. Қылмысы сол — бұлар сапарлары жөнінде ұялмай-қызармай қайдағы бір адам сенбес өтірікті соғады. Сол үшін асып қойдық»,— дейді.

	Өзім сөзіме бір тал өтірік қоспай тек шындықты айтатын ақ жүрек адам болғандықтан, суайттарға көрсегкен бұлардың әділ жазаларын жақтадым.

	Оны өздеріңіз де байқаған боларсыздар, менің бүкіл әңгімемнен өтіріктің қылшығын да көрген жоқсыздар. Өтірік дегенді иттің етінен жек көрем. Жақын жолдас-жораларымның бәрі мені дүниедегі ең шыншыл адам деп санайды. Сол үшін менен асқан бақытты адам жоқ.

	Кемемізге келген бетте тез жиналып Ірімшік аралынан жүзіп кеттік.

	Жағалауда өсіп тұрған ағаштар кәдімгі ізетті адамша бізге екі рет еңкейіп бас иді де, қалыптарына келіп қаздиып тұра қалды.

	Сыйға сый деген емес пе, мен де қалпағымды алып ағаштарға ізет білдіріп қоштастым.

	Қандай тәртіпті, инабатты ағаштар?!





Кемені жұтқан балық




	Бізде компас болмағандықтан, бүкіл көрмеген теңіздерді кезіп қаңғыдық та жүрдік.

	Кит дей ме, акула дей ме, неше түрлі аждаһалар кемемізді қоршап иманымызды алды.

	Не керек, бір кезде басында тұрсақ аяғы көрінбейтін адам айтқысыз ғаламат үлкен балыққа тап болдық. -

	Шөлдегені болар, әлгі балық ауызын айқара ашып еді, бүкіл су біздің кемемізді ала-мала көмейіне ағыл-тегіл ағылды. Өлген деген осы шығар, иманымыз алақанымызға түсті! Жаудан беті қайтпаған қандыбалақ менің де зәре-құтым қалмады.

	Ал балықтың іші иесіз үйдей тыныш екен. Қараңқалғырдың құрсағында баяғыда жұтып қойған кемелерден аяқ алып жүруге болмайды. Оның үстіне іші көрдей қараңғы, көзге түртсе көрмейсің! Не күн, не ай, не жұлдыз көрсем көзім шықсын.

	Тамағыңа тас түйілгір қу балық күніне екі рет су ішеді. Су ішкен сайын көмейінен сел жүріп кемемізді толқын алып қашады. Басқа кезде балықтың іші тандырдай кеуіп жатады.

	Су тартылған шақта біз капитан екеуміз кемеден шығып қыдырамыз. Осындай балықтың ішінде сайрандап жүрген кезде күллі дүние елдерінің матростарын кездестіруге болады. Швед дейсің бе, ағылшын дейсің бе, португалдық дейсің бе, толып жүр... Балықтың ішінде мұндай адамдардың құрығанда бір он мыңы болар-ау. Солардың біразы балықтың ішінде бірнеше жылдан бері тұрып келеді екен. Барлығымыз бас қосып отырып осы қапастан қалай құтылудың жоспарын жасауды ұсындым мен.

	Мені бастық етіп сайлады. Қас қылғандай мен енді тұрып жиналыс аша бастағанымда, балығы бар болғыр шөлдеген болу керек, су ішкені. Біз кемемізге қарай тұра қаштық.

	Келесі күні және жиналып, мен мынадай ұсыныс жасадым. Кеменің ең биік екі діңгегін біріне-бірін жалғап, балық ауызын ашқан сәтте таңдайын тарс еткізіп тірей қою керек. Сосын ауызын өмірбақи жаба алмай сол күйінде сандалып қала береді. Ал біз еш кедергісіз сыртқа жүзіп шыға береміз.

	Менің бұл ұсынысымды өлең айтып тұрып қабылдады.

	Сайдың тасындай екі жүз матрос балықтың аузына екі, ұзын дырау діңгекті тіреп қойып еді, балықтың жағы қарысты да қалды. Кемелер тұлымдары желбіреп балықтың қарнынан ашық теңізге маймаңдап жүзіп шығып жатыр. Бақсак, бұл аждаһа балықтың ішінде бақандай жетпіс бес кеме жагқан екен. Соған қарап балықтың қандай екенін шамалай беріңіз!

	Тағы біреулерді жұтып жүрмесін деп діңгектерді балықтың керулі аузында қалдырдық.

	Балықтың ішінен шығып ес жиған соң қайда жүргенімізді білу керек болды. Бақсақ, Каспий теңізінде жүрміз. Масқара, бұл қалай деп бұған бәріміз жатып кеп таң қалдық. Өйткені Каспий теңізі ешбір басқа теңізбен жалғаспайтын саяк теңіз ғой.

	Ірімшік аралынан ала шыққан үш аяқты ғалымым: «Каспий теңізіне балық жер астындағы канал арқылы келген», - деп түсіндірді.

	Біз жағалауға бет алдық. Бәрі құрысын, жерге табаным тигенше асығып өліп барамын. Енді ешқашан ешқайда бармаспын, осы жылдар ішінде көрген қоқайым бір басыма жетер. Қалған өмірде саябыр тауып демалғаннан қызық жоқ. Осылай деп достармен де қоштастым.

	Шындығында менің сандалбай саяхаттарым шашымды ағартып шаршатып болды. Сондықтан тыныш жатып байсалды өмір сүргім келді.





Аюмен айқас




	Осындай шешімге келіп қайықтан түсе бергенім де сол еді, маған атандай аю тұра ұмтылды.

	Үстіме тау құлап келе жатқандай болды.

	Мені ә дегенде-ақ тапап тастайтын еді, дереу алдыңғы екі аяғынан ұстап алып қатты қысып қалып едім, ойбайын салып отыра кетті.

	Егер босатып жіберсем, мені тірідей миқалайтын түрі бар. Сосын әбден аштан қатып серейіп өлгенше үш күн, үш түн аяғын жібермей ұстап тұрдым. Аюлар қарны ашқанда аяғын сорады ғой. Аяғын босатпай қойған соң аю аштан өлді.

	Содан бері маған бірде-бір аю беттей алмайтын болды.





	Оглавление

	Жер бетіндегі ең шыншыл адам

	БІРІНШІ БӨЛІМ

	Аспандағы ат

	Шанаға қасқыр жегіп көрдіңдер ме?

	Көздің оты

	Таңғажайып оқиға

	Сүмбімен құр аттым

	Инемен түлкі аттым

	Соқыр шошқа

	Мен қалай қабан ұстадым

	Таңғажайып бұғы

	Тамаша ақыл

	Кұтырған тон

	Сегіз аяқты қоян

	Ғажайып кеудеше

	Стол үстіндегі ат

	Жарты ат

	Оққа мініп көрдің бе?

	Төбе шаш

	Ара баққан кез болды

	Айға алғашқы сапар

	Қомағайлықтың сазасы

	Арба арқада, ат қолтықта

	Еріген дыбыс

	ЕКІНШІ БӨЛІМ

	Дауыл

	Крокодил мен арыстанның арасында

	Китпен, кездесу

	Балық құрсағында

	Менің ғаламат малайларым

	Кытай шарабы

	Қуғын

	Дәл тиген оқ

	Мыңды жалғыз жайраттым

	Оқ-адам

	Ақ аюлар арасында

	Айға екінші сапар

	Ірімшік аралы

	Кемені жұтқан балық

	Аюмен айқас





