	Тәкен Әлімқұлов

	Сейтек сарыны





	Хикаят





	Сөз шырайы – құрғақ қиялдың емес, тірі өмірдің бетке шыққан шырайы. Құнарлы ойдың, асыл сезімнің, биік сананың серпіні бір күнмен, бір жылмен шектелмей ұзаққа бойлағанда, ұрпақтан ұрпаққа ауысқанда, көзге ілікпес құдірет “сөз“ деген ұғымда жатпақ.

	Тәкен Әлімқұлов





БІРІНШІ ТАРАУ





I


	Тұңғыш перзентінің шілдеханасына барын үйіп-тө-ге салған Сәрсеннің дастарқаны әлі жаюлы.

	Бұл сәттерде рюмкалар жиналған. Жігіттер шам-паны быжылдаған қырлы стакандарды ауық-ауық шақ-шұқ қағыстырып, исі аңқыған қызыл-қоңыр бауырсақ-тан тиіп-қашып ауыз тиіп отыр. Үркердей бір шоқ қыз-келіншектер де өздеріне жететін ермек тауып жатқандай.

	Бұлардың бәрі осы маңның, осы «Қызыл Сеңгір» совхозының селтетерлері. Егер Сәруар шал мен Құлжан қария қосылмағанда, кәдуілгі қызойнақ екен деп қалатындайсың.

	Біздің Дәрменнің де жүрмейтін жері жоқ. Ала-ша-быр көпшіліктің ішінде бас қонақ есепті боп, төрде қалшиып отыр.

	Республикалық бір газетте қызмет істейтін Дәрмен Нұсқабаевтың осы жаққа командировкаға келгендегі түпкі ойы осы Сәрсеннің әкесі – атақты күйші Сәруарды көру еді. Күйшінің ауданын білгенімен тұрақты жерін дәл білмейтін де. Сондықтан ол келген бойда Сейдін парткомының хатшысына кірді. Хатшы обкомының пленумына жүргелі жатыр екен. Машина таба алмай, көлікті әрең тауып берді. Қоштасып жатып:

	«Сәруар бұл күнде домбыра қағудан қалған. Ал, бірақ, баласының өзі керемет. Жалпы, «Қызыл Сеңгір» совхозы – домбырашылардың ұясы. Бара көресіз», – деген.

	Содан Дәрмен нардай биік лоқылдақ аламен қырық шақырым жол жүріп келгенде сырқынды шал қырсығып қалды. Алматыдан арнап келген ақынмен шешіліп сөйлеспеді. Домбыраны қолына да алмаған.

	Дәрменнің бұл үйдің табалдырығын аттауы – бүгін үшінші рет. Бұрын екі мәрте келіп, күйшіден күдер үзген ол совхоздың шаруашылығымен танысып, очерк жазбақ боп жүргенде, Сәрсен шілдеханаға шақырды. Тұз-дәмнің бұйрығы қойсын ба, Дәрмен кежегесі кейін кеткен сүйкімсіз шалдың қара шаңырағына қайта оралды.

	Дәметпестен дәмететін ақын күтпеген сұқбатқа қуанған. Дүниеге жаңа келген немересінің қызығы үстінде көпті көрген кәрі шал шешілер, өткен-кеткеннен әңгіме шертер, күй тартар деп топшылаған. Бірақ Сәруар қатарға қосылмай, қалшиып отырып қалды. Тәспиығын аударып, өзімен-өзі боп кете берді. Сондықтан да шалғайдағы Қаратаудың теріскейіне белгілі ниетпен келген Дәрмен Нұсқабаев үшін манадан бергі көл-көсір сыйлық, мол отырыс әншейін тыныс сәтіндей, минуттердің уанышындай өтіп жатыр.

	Дегенмен, дастарқаны жаюлы бейілді үйде Дәрмен өзін жайлы сезінеді. Не де болса, қойшының құттыханасы, күйшінің қара шаңырағы осы. Дәрмен де осындай босағада іңгәлап, осындай ошақ бұтында алғаш дәм татқан. Алғашқы аңыз-ертегіні осындай төрт қанат қараша үйдің ішінде құлағына құйып алған...

	Қойшының орта-шарқы үйі сығылысқан жұрттан қапырық болып кеткендіктен іргесін түріп тастаған еді. Қазір де күнгей жағынан күннің сәулесі түсіп, аламыш жарық берсе, теріскей жағының көлеңкесі қоюланып, саясына шақырғандай болды. Үй сыртында, көлеңкеде жатқан сары төбеттің бүйірі солқ-солқ етіп, аузынан сілекейі шұбырады.

	Осындай аптапта жұрт желпініс тілегендей, мәжілістің бір саябырлаған кезі еді. Көлеңке жақ іргеде ұйықтап жатқан нәресте іңгәлады. Қария тәспиғын тастай беріп, қалт-құлт еткен қолдарымен немересін тербетті. Көне бесік, ашамайлы арбадай сықырлады.

	– Көке, мейманның қасына кеп отырсаңызшы. Баланы Нағима жұбатады ғой, – деді Сәрсен.

	Сәруар «лық» еткізіп таңдайын қақты:

	– Жоқ, өздерің отыра беріңдер. Әңгімеден біз қалғалы қашан...

	«Кежегесі кейін тартқан бір сорлысың-ау!» деді Дәрмен ішінен. Қабағы тұнжырап, түсі сазарып кетті.

	Сезімін жасыра алмайтын адамның біреуі осы Дәрмен. Көңіліне түскен кірбің бетіне шыға келеді. Сәруар түгіл оның көкесіндей дөкейлердің алдында да жалған жайраңдап көрген пенде емес.

	Көкірегі сезімділер Дәрменнің көңіл күйін таныды. Шалдың қыңырлығын жуып-шаймақ боп, қайсыбірі ыңылдай бастады. Бұнысы өлең айтайық, ән салайық дегеннің белгісі еді.

	Теріскейліктердің үрдісіне Нұсқабаев бұрыннан қанық. «Әу» деуді білмейтін иіс алмасы болмайды. Домбыра жоқта оқтау шертіп, өлеңдете береді. Кыз бен жігіттің, қатын мен еркектің аяқ астынан айтыса кетуі – ойда-жоқта бұрқ ете қалатын өрттей. Сол айтыстың басталып кетуі бек мүмкін еді. Бірақ Дәрмен ыңылдаушыларға ыңғай бермей, мәжілістің бетін әннен гөрі күйге қарай аудара берді. Домбыраның күмбірлеген үні шықса, кәрі тарланның бүйірі қызбас па деген үміті әлі де бар-ды.

	Сыйлы қонақтың қалауы солай болған соң, сауықтың ендігі ермегі домбыраға қарай ауысты.

	...Түрулі іргенің көлеңкесі кәдімгідей ұзарып қалған. Сары төбет орнынан тұрып кеткен. Күннің аптабы қайтқанын бабына келген домбыраның күмбір-дүмбір үні де аңғартып тұр.

	Алқа-қотан отырған жұртты домбыра, өзбектің шай құйған пияласындай, шетінен қыдырып шықты. Тек, совхоздың директоры мен партия ұйымының хатшысы ғана тың қонақтың алдында именгендей қағажу қалды. Шорқақтығын айтып, жалтартқан.

	Сейдіндегі секретарьдың айтқаны расқа айналды. Шалғайдағы совхоздан бұндайлық өнерпаздарға ұшырасамын деп Нұсқабаев ойламаған. Жігіттер шетінен бипыңдатып, екі шекті асты-үстінен қосарлай басып, дәмді ызыңдарды сары қымыздай сапырып жатыр. Дертке шипа, денеге қуат бітіретін Арқаның қоңыр желіндей, сазды, қоңыр күйлер, жұмбақ сарындар, ақжелең әуендер құлақтың құрышын қандырып, жүректің қылын шертеді.

	Олқылы-толқылы осы үндер Дәрменге бұрыннан таныс. Бірақ бірде-біреуі ол білетін машықта қайталанбайды. Не асып түседі, не кем қайрылады. Кербез бұралаң-бұрылыстар тіптен көп. Әркімнің қағысы мен шертісі де әртүрлі.

	Нұсқабаев қилы-қилы қиялға шомады. Өрімдей жас буынның тартысынан ежелгі дастанның әр алуан нұсқасын оқығандай әсер алады. Осы сарын, осы әуен, осы күйлер – сансыз ғасырдың шежіресі, сыры, кейінгіге жалғасқан жүрек лүпілі ғой, қара қылды қақ жарған ғаделет лебізі ғой. Ендеше жансыз аспаптың жанын ұғыну – көңілге қуат, тілге ырыс бітіреді. Мұңы мен ләззаты аралас бейтаныс әлем сиқырдай шақырып, саналы жүректі тынымсыз талпындырады.

	Дәрмен домбыраның тілін түйткілсіз түсінетіндей. Бебеулесе, боздаса, бұның да көкейіне қасірет құйылып, сылқылдаса, күлсе, бұ да бірге жадырайды. Осы мінезден айыға алмай-ақ қойды. Көзі тірі күйші туралы поэма жазам деп әуре-сарсаңға түсіп жүруі де сондықтан еді.

	...Қиялшыл Дәрмен домбыраның Сәрсенге тигенін байқамай қалды. Сәрсен «Сарыжайлауды» шертіп келе жатқанда, қутыңдаған Құлжан қарт:

	– Е, қайырып тартатын жерін келтіре алмадың! Заманында көкең төрт саусақпен қиялай қағушы еді ғой, – деді.

	Намыстанған Сәрсен:

	– Мә, домбыра! Қиялай қайырғыш болсаңыз, қолыңды қақпайын, – деп өзіне жабыса түсті.

	– Е, мені қаужап қайтесің. Біздің тұқымға өнер дарымаған. – Құлжан қашқақтады.

	Қайырып тартудың кілтипанын білгісі келген Дәрмен қашқақтаған кісіге қолқа сала бастаған еді. Кісі:

	– Күй перісі – қара шал тәспиқ аударып отырғанда домбыраға жармасып мені жын қақты дейсің бе?

	Өздерің ойнай беріңдер, – деп шынтақтап, Дәрменнің жанына қисая берді.

	Совхоз партия ұйымының хатшысы:

	– Ата, бүгінгі қызықтың бәрі қара шаңырақтың қуанышы үшін боп жатыр ғой. Кәрі жолдасыңызды бір толғап жібермейсіз бе, – деп еді. Шал жауабын қысқа қайырды:

	– Пернені басуға қолым жарамайды. Көкірегім де көміліп қалғандай...

	– Жаны шықсын, өтірік айтады, – деп Дәрменге күбір етті жантайып жатқан Құлжан. – Көкірегі сайрап-ақ тұр. Қолының қалтылдайтыны бар. Бірақ бүйірі қызса, оған қарамайды.

	– Ендеше неге бұлданады? – деп Дәрмен де күбірледі.

	– Іші тар. Көңілі жүйрік, құлағы сергек жастар қағып алады деп қызғанады.

	Дәрмен осыны бұрын да естіген. Өз басы бұқпантайды білмейтін ол: «Әлде, бұл ғайбат сөз шығар. Тұғырдан түскен күйші төрінен көрі жуық кезінде өнерін қызғанушы ма еді», – деп ойлайтын. Енді, Дәрменнің әкесіндей кәртаң кісі риясыз күбірлегенде, ол сенер-сенбесін білмеді.

	...Домбыраның кезегі Дәрменге келді. Бұлтартайын десе, көпшіліктен ұят. Әсіресе көзі жаудырап отырған қыз-келіншектер «аузын буған өгіз екен» деп кетері сөзсіз. Сондықтан «барымен базарлауға» мәжбүр болды.

	Домбыраның құлағы қатты бұралған екен. Дәрменнің байырғы текірегіне ырық бермей, басы қатты асаудай алып қаша жөнелді. Әуелінде «Көңіл ашардан» бастамақ еді. Бірақ өзіне де түсініксіз тызалақтаған сары дыбыстар салдыр-күлдір етіп кеткендей болды. Әлдекімдер мырс етіп күлген. Соған қарсылық ретінде қыз-келіншектердің арасынан: «Қалада өскен жігіт домбыраны қайдан білсін», – деген сыбыс шықты.

	Дәрменнің қара сұр келбетіне ұяттың қаны теуіп, кең маңдайынан тер бұрқ етті.

	Аянар жері қалмаған Дәрмен қалтырай бастаған қолын сабырға жеңдіріп, домбыраның құлағын лықсытып, үйреншікті әуенге көшіріп алды. Енді, шертісі де байсалды тартып, сенімі күшейе түскендей.

	«Жығылсаң – нардан» демекші, Нұсқабаев бұл Қаратау атырабына таңсық бір тосын күйді тартуға оңтайланды.

	Домбыраның бабы – бұрауында. Әр күй әр түрлі бұралады. «Ақсақ құланды» тарту үшін, мысалы, домбыра шиыршық атып тұруы шарт. Ал, «Көкейкестіні» күмбірлетерде екі шек, кербездің желегейіндей, бос жатуға керек.

	Осындайлық қалтарыстардың бәріне қанық бола тұра, Дәрменнің өз басы домбыраны күйлете алмайды. Тегінде, оның көңілі жүйрік те, қолы құрсау.

	Дегенмен, намысқа тыртысқан ақын домбыраны әрі-бері біраз дыңылдатып, оң жамбасына дөп келердей күйттеп алды да, мұңлы бір күйді булықтыра бастап, бірте-бірте күңірентіп әкетті. Өзі қабағын түйіп, шүйіліп алған. Болмашы ырғалады. Неше түрлі дыбыстар дүбірлеп, бірі үзіліп, бірі созылып, шалғайдағы сағымдай толқындағанда осы отырыста өнер көрсетушілердің өздері:

	– Мынау бір керемет сарын екен!

	– Қонағымыздың өзі жорға екен ғой!

	– Барған сайын шымырлап ішке кіріп барады ғой! – десті.

	Күн ұзаққа бір селт етпеген Сәруар осы күйдің тұсында тәспиғын қойып, құлағын тігіп тыңдап қалған.

	Ұмыт болған әлденені еске түсірген адамдай аузын ашып, жағына сүйеніп отырды-отырды да, әлден уақытта:

	– Қарағым, жаңағы тартқаның кімнің күйі? – деп сұрады.

	– Бұл, ата, Сейтектің «Заман-айы» ғой.

	Дәрменнің даусында діріл бар. Шиыршық атқан нервінің әлі сабасына түспегені көрініп тұр.

	Сәруар тым-тырыс, үнсіз отырып қалды. Шегір көзі тұнық тартып, тұнжырап, түбінен өрт шығатын теңіздей ауыр тыныштыққа шомған. Әлден уақытта шал баршын тартқан тарғыл даусымен:

	– Уа, дариға-ай, ұрпақтар ауысады екен. Күй өлмейді екен ғой, – деп көзінің жасын бөз көйлегінің ұзын жеңімен сүртті.

	Жұрт аң-таң. Домбыра толас тапты. Әзіл-оспақтар үзілді. Мәжілістің шырқы бұзыла ма деп қауіп илеген Сәрсен, әкесінің жантайып жатуын тілегендей шынтағына жастық әкеп қойды. Бірақ шал жантаяр емес. Қайта, малдас құруды да қойып, жүрелеп, еңсесін түзеп, тіп-тік отырып алды.

	Арада және де екі-үш минуттай уақыт өткенде Сәруар:

	– «Заман-айды» қайталап бір тартшы. Тек, домбыраңның құлағын әлі де босатыңқыра. Үстіңгі дыбыс қоңырлау шығатын сияқты еді, – деді.

	Дәрмен домбыраны күйттеуге қыры жоқ екенін айтқанда шал қабағын болмашы кіржің еткізді де:

	– Қолы түскір икемге келсе, мен бұрап берейін, – деп сұңғақ ұзын мойын сұлу қара домбыраны дың-дың еткізді.

	Күйттелген аспап Дәрменнің қолына майдай жақты. Ол асығып-аптықпай, етене күйді бабымен, сазымен тартып шыққанда шал тағы да көзіне жас алды.

	Ол енді Дәрменге екінші рет қолқа салған. Бұл жолы Дәрмен тіптен еркінсіп, сондайлық шынайы мақаммен, ыстық ынтамен орындап еді. Шал:

	– Тым беріліп тартады екенсің. Ішіңде арыстанның күшігі тырнап жатқан баласың ғой, сірә! – деп шегір көзімен бажайлай қарады.

	Бұл шал зерек шәкірттердің ортасында сірә де өнер көрсетпейді, үйреніп алады, басып озады деп қызғанады дегенді құлағы талай шалған Дәрмен әккінің қабағын бағып қалды.

	Бірақ шалдың есіне «Заман-айдан» басқа бір жәйттер түскен. Оны Дәрмен қайдан білсін. Біреудің ішіне кіріп-шығу оңай дейсіз бе? Әсіресе, баяғыда жанып сөнген жанар таудың шоқтығындай шөгіп қалған сырқынды шалдың іші қалтарысты ғой.

	Не де болса, Дәрменнің бір күйді үш мәрте қайталап тартуымен мәжіліс тынды. Жүрт біртіндеп ыдырай бастады. «Заман-айды» тыңдағанда Сәруардың не себепті көзіне жас алғаны таңсық боп қала берді.





II


	Сәруар:

	–Уһ! – дегенде көкірегі қарс айрылардай болды. Шырт ұйқыда жатқан Дәрмен беймаза дауыстан шошып оянды.

	Шал түні бойы дөңбекшіп, қайта-қайта жөтеліп, іргеде жатқан Дәрменнің ұйқысын бөле берді. Есі-дерті бір нәрсеге ауып кеткен адамша, Сәруардың ұйқысы шала болғаны таңертең кіртиген қабағынан танылып тұрды.

	Шал азанғы намазын оқығанда буындары сыртылдаған. Дәрмен абайсыз күліп, артынша қартайған адамның не себепті діндар болатыны жайында әр түрлі жорамал жасап, ойға шомды.

	Осы кісі жасында сері болған деседі. Теріскейдің он екі болыс елін күймен қырған. Бертінде атқа мініп, белсенді болғанын Дәрмен совхоз партия ұйымының хатшысынан естіген. Осындай екі заманның қилы-қилы күндерін бастан кешірген, сауаты бар, көзі ашық кісінің қартайған шағында дүниелік тіршіліктің әммесінен безіп, алласы аузынан, тәспісі қолынан түспейтін тақуа бола қалғанына қайран. Мүмкін, ол домбыра тартуды күнә деп ойлайтын да шығар. Олай дейін десе, Сейтектің күйін Дәрменге үш рет тартқызуына жол болсын! Әлде өзі құралпыл қарттардан ұяла ма екен? Құбылаға бас қойып, тоңқаңдап жатқан кемпір-шалды Дәрмен осы жақтан көп көрген.

	Біздің Дәрмен қутыңдап арақ ішетін шұнақ шалдарды да Теріскей елінен жиі кездестірді. Соның бірі кешегі Құлжан. Арақ пен намаз, әрине, әріптес бола апмайды. Ендеше Сәруар кімнен ұялсын, неден қаймықсын? Сірә, бұл шалдың сопылыққа түсіп кетуінде бір гәп болу керек деп топшылайды Дәрмен.

	Таңертеңгі шайға қыдырмалар келе қойған жоқ. Совхоздың директоры мен партия ұйымының хатшысы түнделетіп Мойынқұмдағы шөпшілерге кеткенін Нұсқабаев біліп отыр. Бөпесінің шілдеханасына байланысты үш күнге мәулет алған Сәрсен құлқын сәріден тұрып, қарауындағы бір қора қойды өріске өргізісіп, қолқанат жігіттерге тапсырып қайтқан. Күн шықпай жатып самауырға шөпшек салған да өзі еді. Енді келіншегінің жанында, жасы өзі құралпыл қонаққа кесе өткізіп отыр. Тостаған толы қаймақты мейманның алдына қойған. Тоңазыған еттің шұрайлысын да соған қарай ысыра береді. Өзі көбінесе бауырсаққа басып жатыр.

	Сәруар болса, өзінің байырғы орнында, ала бұзаудың терісінен жасалған бөстектің үстінде. Сүт құйғызбай, қаймақ қостырмай құрымдай қара шайдың өзін ішіп отыр. Дәрмен де шайшыл-ақ. Азанғылықта ащы шайға қанып, темекіні үстемелеп тартып, ішкі сарайын ашып алмаса, бойының байсалдығы күнұзаққа арылмайды. Әсіресе, кешегі көл-көсір отырыстан кейін жылдам ширататын сусынға қанатын емес. Оның үстіне, Нағиманың шай құйысы да өнбейді. Қасқалдақтың қанындай ғып, кесенің түбіне құйған құйтымдай шай сусаған адамның екі ұрттауынан артпайды. Осындайлық тапшы құйысына қарағанда, Нағима, тегі, Ақтөбе жағының қызы болуға керек. Қазақстанда Дәрмен Нұсқабаев араламаған ел, ол көрмеген жер жоқ десе де болғандай. Тіпті, қалмақтың беті кілкілдеген майлы шайын, өзбектің сұйқылт көк шайын, ұйғырдың қоймалжың күрең шайын да ішкен. Ел кезген ақынның кәртамыс таңдайы татпаған дәм бар дейсіз бе.

	Азанғылық ұзаққа созылды. Қараша үйдің жапсары шұрық-шұрық еді. Қиялай көтерілген күннің сәулесі дастарқанға аламыштанып түсіп тұрды.

	Шай үстінде Дәрмен Сәрсен мен Нағимадан оны-мұны сұрап, жоқтан кеңес, бардан базар тудырғандай болды. Тек, өз басы әлдеқашан күдер үзген шалды ғана қаужамаған.

	Осындай әбі-тәбі жарасымды күйде отырғанда бесіктегі нәресте шар етіп оқыс жылап еді. Қария қауқалақтап:

	– Өй-өй, мына тентек қайтеді, – деп орнынан сүйретіліп тұра берді.

	Нағима баласын емізіп жатқанда, Сәруар Дәрменге күлімсірей қарап:

	– Қарағым, руың не ел? – деді.

	Әкесінен он жасында жетім қалып, «балалар үйінде» баулынған Дәрмен «рушыл» емес-ті. Бірақ шыққан тегін білетін де. Сөйте тұра, ол:

	– Руым – қазақ! – деді.

	Шал күлкіге шашалып қала жаздады. Дымқылданған көзін сүртіп жатып:

	– Әй, шіркін, жастық-ай. «Сөз тапқанға қолқа жоқ». Руыңды білмесең, жауабың – жөн. Жөн! – деп жадырап қалды.

	Томаға-тұйық Сәруардың оқыс жадырауы оның бала мінезділігін, табиғатының әсершілдігін аңғартқандай. Өнер үшін туған жандардың мінезі көктемдей құбылмалы келетінін Дәрмен білетін де. Көңіл райының дауылсыз, жауынсыз шағында ондай кісілер болмашыға қолқ етіп, күтпеген жерден ақтарылушы еді. Дәрмен осының жайын ойлап отырғанда, шал тағы да оқыс тіл қатты:

	– «Көп жасағаннан сұрама, көпті көргеннен сұра» деген бұрынғылар. Ырым ғылып отырмын, нәрестеміздің атын өзің қойып кет, қарағым.

	Сәрсен мен Нағима құптағандай, Дәрменге қарады. Дәрмен кәдімгідей қысылып отыр. Ол өмір-бақи тумаға ат қойып көрген емес-ті.

	Дәрмен ойланып қалды. Ескіше қою керек пе, жаңаша қою керек пе? Бұл – Нағиманың тұңғышы. Ескіше қойса, «Тұңғышбай» деуге келіп-ақ тұр. Бірақ, үндестік заңы бойынша, Тұңғышбайдың «Тұңғыштай» болып кетуі кәдік. Сонда, Дәрмен қойған есім күндердің күнінде «тұңғыштай», яғни «алғашқы тай» боп шығады-ау. Тіптен сөз түбірі басқаша өзгеріп, «Тұңғысбай» болса да жетісіп тұрған жоқ. «Қой, құрысын, не де болса, өзгермейтін есім қояйын», – дейді Дәрмен.

	Бірақ қазекеңде өзгермес не бар? Абылайдың есімінің төркіні «Сабалақ», Абайдікі – «Ибраһим», Шоқандікі – «Мұхамбет-Ханафия», Сәкендікі – «Садуақас», Бейімбеттікі – «Бимағамбет», Мұхиттікі – «Мұхамбеткерей». Осылайша шұбап кете береді.

	Өзгермесе бір өзгермейтін есім Дәрменнің өзінікі. Бірақ тым жұпыны. Мүмкін, Сәруардың немересі «Дәрмен» ғана болмай, одан дәуірек болар? Ендеше келісті, үнді есім қоймақ керек.

	Осындай себептермен Нұсқабаевтың қиялы шартарапқа жүгіріп, жарастықты тиянақ таба алмады. Содан бірте-бірте есімді бүгінгі күннің үрдісінен іздестірді.

	Бірақ «Тельман» десе, астамшылық болатындай.

	«Советбек» не «Колхозбек» десе, феодализм мен социализмді ұластырып жібереді. Ал, кейбіреулердей күнәсіз техникаға ойысып, «Трактор» немесе «Локомотив» десе, тым ерсі сияқты. «Япырмай, бесіктегі бөбекке ат қоюдың өзі машақат екен ғой!»

	– Ау, қарағым, ұнжырғаң түсіп кеткені несі? Өз еліңде өсіп-өнген әулет жоқ па еді. Көп жасаған біреуінің есімін қоя сал-дағы! – дейді Сәруар.

	– Көп жасаған кісі – Сейтек. Балаңыздың аты Сейтек болсын.

	Дәрмен Сейтектің есімі аузына қалай түскенін өзі де байқамаған. Шал жатырқамай:

	– Е, бопты. Кіші жүзден берекелі, көп ел жоқ. Аузыңа май. Өркенің өссін, қарағым! – деді.

	Осыдан барып, Сейтек туралы әңгіме қоза бастады. Дәрмен Сейтектің о бастағы есімі Сейтқали екенін, ел-жұрт еркелетіп басқаша атап кеткенін айтып өтті. Өмір бойы қуғын-сүргін көрген қүйшінің қайыспас қайсарлығы жайында әркімнен тиіп-қашып естіген аңыздарын қиялмен қиыстырып, қызықты әңгіме етіп шертіп еді. Жалықпай ұзақ тыңдаған шал:

	– Есімін мың кісі білетін адам қиямет қайымда дозаққа кетпейді деседі. Ел аузында аңыз болған Сейтектің де арманы бар ма екен? Арман мына біз бақырда ғой! – деп күрсінді.

	Күрсіністің аяғы уһілге айналып, томсарылып, тұнжырап отырды да, күтпеген жерден:

	– Шайларың бітіп қалған ба? Әлгі быж-быж еткен зәмземіңнен құйсайшы мына мейман балаға, – деді.

	Дәрмен азанғылықта ішкілік ішпейтінін айтып келе жатқанда, шал оның сөзіне қонақ бермей:

	– Шарапты пайғамбарым да ішкен. Араққа жуымасаңдар, бопты. Кәне, бүйіріңді қыздырып ал да, кешегі «Заман-айды» тағы да бір тартып жіберші, – деді.

	Дәрмен өзінің машық күйін күңіренте тартып шыққанда, Сәруар:

	– Домбырашы болатын түрің бар екен. Әттең, тәрбиең болмаған. Үстіңгі шектен үн шығара алмайсың. Қажырлы жігіттің саусағы пернеге жабысып қалмас болар ма! – деп қабағын түйді.

	Дәрмен енді шалдың өзіне жармасып, бір нұсқа көрсетуін қолқалады. Бірақ Сәруар сылтауды көбейтіп, домбыраға жуымай, басқа жәйтке көшті.

	– Қарағым Дәрмен, баяғыда, ұмыт болған Сейтекті есіме салып, көңілімді жарым етіп қойдың. Түнде ұйқым да шала болды, – деген.

	– Сейтекті білетін бе едіңіз?

	– Білгенде қандай! Бала кезімде өз көзіммен көргенмін. Жел қуған қаңбақтай, жазмыштың өзі айдап әкеліп, табыстырып еді. Бірақ кейін қол үзісіп кеттік. Күйлерін де там-тұмдап кешелі бері еске түсіріп отырмын.

	– Бәрекелді! Бар қызық өзіңізде екен ғой. Айтып берсеңізші!

	– Айтсам, айтайын. Мүмкін, газетке жазуыңа керек болар. Тек, «осының бәрін баян қылған Сәруар қария» дегенді ұмытпа.

	– Ойбай, ата, о не дегеніңіз! Абырой-атағы сіздікі.

	Мен – сіздің хатшыңыз есепті боламын.

	Сәруар біраз ойланып отырып, тамағын қырнады. Бұл – бір бастасам алысқа сілтеймін дегеннің белгісі еді.

	Шынында да, шал ақырын бастап, алыс көсілді.





III


	– Сейтекті, мен, қарағым, он алты жасымда көрдім. Біздің ел ол кезде қыста Шудың ну қамысын паналап, жазда Сарысудың өн бойын жайлайтын. Кей жылдары ойыса-ойыса Ұлытауға шейін барып қалушы еді.

	Әлі есімде. Кәдімгі жазғытұрым маужыраған жаймашуақ күн еді. Әкем екеуміз Атбасардан базаршылап, көйлек-көншек, қант-шай алып, жолаушылап келе жатып, Көксеңгірдегі шұбыртпалылардың аулынан түстік ішпек болдық. Әкейдің Қоңқақ деген танысы болатын. Соның үйіне түстік.

	Қоңқақтың үйіне ауыл адамдары жиналып отыр екен. Біз танымайтын тосын біреуді тергеуге алып жатыр. Өзіне есікке таман орын беріпті. Қолға түскен пенде екенін айтпай таныдық.

	Жат кісінің түсі адам аярлық жүдеу. Бірақ шүңірек көзі өңменіңнен өтіп кетердей сұсты. Ауыл адамдарының адыраңдағанына әпшісі қуырылар емес. Байсалды, орнықты жауап қайырып отыр.

	Менің жас кезім ғой, балауса көңілім бейтаныс кісінің тегін адам емес екенін сезді. Киімі де өзгеше еді. Қисық табан шегірен етігі, күпі тәрізді қалың қамзолы, саудырлаған көнетоз кенеп шекпені «шыққан жерім жұмбақ» деп тұрғандай.

	Біздің ойда-жоқта сау ете қалғанымыз үйдегілерге қолайсыз тиді білем, екеу-екеуден қайта-қайта тысқа шығып, үй сыртында күңкіл-шүңкіл сөйлеседі. Әрірек ұзауға ерінеді.

	Несіне күлесің, қарағым, қарақұрым қазақтың түбіне жеткен еріншектік қой. Үйден ұзау былай тұрсын, сәлемдесуге мойны жар бермейтіндерді көргенбіз. Баяғыда біреу ғаламат апатшылықта тәңірге жалбарынып жатқан жолдасына: «Әй, мен үшін де «құдай» деп айта салшы» депті деген қунақы қауесетті естуің жоқ па еді?

	Жер барып айтпасын, Қоңқақ – қолы суық адамды. Өне бойы кәсіп етпегенмен, ұрымтал жерінде жымқырып жіберуші еді. О да еріншектік салдары ғой. Жаңағы үй сыртындағы сыбыр-күбірден «осылар ұры аттандырғалы жатпасын?» деген күдік туды менде.

	Бірақ көп ұзамай құпия қарбаластың сыры ашыла бастады. Өйткені, әлі қылау шалмаған менің жіті құлағыма: «Жаңбыр өтпейтін кенеп шекпенін сен ал, етігін мен киейін...», «Жоқ, түзде көп қаңғыратын сен едің ғой, шекпенін өзің ки де, етігін маған байла...», «Жалаң аяқ қалай жібереміз?..» «Біздің үйде тұмсығы қайқиған шоқай бар, сүт бүркіп жібітсе, лыпаға жарайды...» – деген сөздер үздік-создық естіліп жатты. Қулардың тосын кісіні тонамаққа тоғысқанын түсіне қойдым. Тегі, шұбыртпалылардың жалғыз-жарым жолаушыны зар илететін озбырлығы жалпақ елге мәлім-ді.

	Осы жәйді әкей де байқаса керек. Сырттағы күбірге құлағын тосып, басын болмашы шайқап қояды. Қолға түскен пендеге қабағының астынан барлай қарап, ішінде не ұлып жатқанын білуге құмартады.

	Үй қожасы Қоңқақтың өзі де тысқа шыққыштап, жыбыршып жүрген. Бір кезде:

	– Үдербай, бері шығып кетші, – деп әкемді тысқа шақырды.

	Екеуінің не сөйлескені мәлім емес, далада недәуір уақыт бөгеліп қалды.

	Менің домбыраға әуестеніп жүрген елірме кезім еді. Үй оңашаланып қалғанда керегеде ілулі тұрған қара домбыраны алып, тыңқылдата бастадым.

	Ауыл адамдары жиналып, үйге қайта кіргенде, жамырап мені мақтай жөнелді. Бірақ менің білетін әуендерім тез бітіп қалды. Қайталасам дәмі қашатын болған соң тоқтай қойдым. Осы уақытта есік жақта отырған манағы тосын кісі домбыраны алып, біздің жақ естімеген сазды күйлерді төгіп-төгіп жіберді. Талай талапкердің қолынан өткен көне домбыра жаңа сарынға басып, жат қылық көрсетті. Қасіреті, назы аралас әуенмен ыңқылдап, сыңқылдап бара жатқанда, жасуы қатты Қоңқақ: «Жә, жетеді, тоқтат!» – деп зекіп еді, күй күрмеліп, талмаурап барып, үзіліп кетті.

	Біздің әкей ер көңіл кісі еді. Күйден қатты тебіренген екен. Қонаққа жатсын да жабыссын: «Қақа, салмақпен салған қолқам осы. Жаңағы ниеттен қайтыңдар. Мүсәпір жолымен келе жатқан жолаушы көрінеді. Маған қиыңдар. Ауылға апарып, біраз күн бағып-қағайын. Сәруарым күй үйреніп қалсын», – деген.

	Сонымен, не керек, шұбыртпалының сотқарларымен әрі ырғасып, бері ырғасып, ақырында, домбырашыны әкем ертіп кетті.

	– Бұл қай жылдары?

	– Жыл санағы жадымда тұр дейсің бе. Сол жылы он алтыда екенімді анық білемін. Биыл жетпістің бесеуіндемін. Есебін қайырсаң, сопаң ете қалады ғой.

	Дәрмен ой есебіне орашолақ. Орта мектепте оқып жүргенде математикадан ылғи «бес» алушы еді. Бірақ кейін журналистикамен шұғылданып, одан бері ақындық жолына түскелі «көбейту кестесінің» өзін ұмытып қалғандай. Мүшелік жарналар төлерде процентін қағазға жазып шығарады. Бұл жолы да Сәруардың Сейтекпен кездескені қай жылы екенін оймен қайыра алмай, төс қалтасындағы қаламға жармасты. Жез жебелі, ұзын, қара-қасқа қаламмен блокнотқа цифрлар шимайын түсіріп жатты.

	– Отағасы, ол – бір мың тоғыз жүз бесінші жылы екен, – деді Дәрмен ақырында. – Қайдам, болса болар. Сол жылы қыста сарғылт қар ғаламат қалың болды ғой. Қоянды түйемен қуып алушы едік...

	Қарттықтың аты қарттық та. Сәруар бірді айтып, бірге кетіп қалады. Баласындай Дәрменге ол туудан он жеті жыл бұрынғы оқиғаға куә ете сөйлейді.

	Дегенмен, жетпіс бестегі шалды жаңсақтықтың жеңе қоймағанына Дәрмен қайран қалып отыр. Көрдіңіз бе, қардың түсіне шейін ұмытпаған! Үш көкшенің шағылында немесе Шудың қамысында күн сәулесі шалған қардың сарғылт көрінуі бек мүмкін ғой.

	«Задында, Сәкең сүйегі асыл кісі болу керек», – деп ойлайды Дәрмен.

	Дәрменнің есіне Сейтек түсті. Ол қай жылы туған еді? Жадында жоқ. Бірақ қай жылы, неше жасында дүние салғанын біледі. Ендеше, есептеп шығаруға болады.

	Дәрмен қайтадан блокнотқа үңілді. «Сейтек ағамыз 1861 жылы дүниеге келген екен, – деді ол есеп қайырып болғанда. – Демек, Сәруар көргенде ол 44 жаста. Бұл оның Сахалиннен қашып шығатын жолы».

	Дәрменнің көз алдына шалғайдағы Сахалин аралы елестегендей болды. Оның өз басы Барнаулдан әрі асып көрген пенде емес. Бірақ аты шулы Сахалинді кім білмейді? Көрмегендер көргендер арқылы біледі. Көргендер көп заманға шейін ұмыта алмайды.

	Осы Сахалиннен 1905 жылдың январында қашқан тұтқындар туралы Дәрмен әр кезде әр түрлі аңыздар естіген. Тиіп-қашып оқыған шығармалары да бар-ды. Соның ішінде Ахмет Жұбановтың орыс тілінде жазған «Ғасырлар пернесі» атты кітабы есінде қалыпты. Кітапта Сейтек жөнінен келтірілген соны деректер Дәрменді талай қызық қиялға шомдырған.

	Енді Дәрмен Сейтектің қалай қашқанын көзбен көргендей болып отыр.

	Жапонның зеңбіректері тұс-тұстан атқылап құрқ-шұрқ қылған Сахалин... құлаған дуал, қаусаған үйлер... көше толған у-шу... жанұшырған қарбалас... қарауылдары шетінеп, қабырғасы қираған абақты... Тым-тырақай қашқан тұтқындар... Алғы шебінде өзіміздің шалымды Сейтек... Сейтектің осы күйі Дәрменнің есіне орыстың «Бақытсыздық бақытқа бастады» деген мақалын түсірді. Мақал бүкіл орыс-жапон соғысын еске салды.

	Нұсқабаев баулынған, тәлімданған толып жатқан оқулықтарда, партия тарихында, Лениннің еңбектерінде паш етілген орыс-жапон соғысының сырын ол әдебиетте Степановтың «Порт-Артурынан», Новиков-Прибойдың «Цусимасынан» ұққандай еді. Әсіресе орыстың белгілі бір әні оған тарихтың шебер түйініндей әсер ететін. Дәрмен әннің «Врагу не сдается наш гордый «Варяг» деген секілді жолдарын өзіндей қарапайым да күшті, әуенді де әсерлі етіп аудара алмай әлек болатын.

	Енді, сол ықылым жәйттердің бәрі көңілге оралғанда, Дәрменге Сейтектің тағдыры Сахалиннен түйіскен тоқсан тарау жолдың бір айрығындай әсер етеді. Бұл айрық көміліп қалмай, жоғалып кетпей қазақ сахарасына жалғасқан. Оның келесі іздері Нұсқабаев үшін тіптен қызықты болып бара жатқандай...

	Дәрмен жаза баспаса, сол жолы Сахалиннің қапас қамалынан алпыс үш адам қашып шыққан. Қаланы басып алған жапондықтар артынан іле-шала қуып, көбісін қолға түсірген.

	Қолға түспей сытылып шыққан он алты адамның дені апатқа ұшырап, екі-ақ кісі аман қалғанын да Дәрмен біледі.

	Қиян-кескілесте асығыс сал байлап, нар тәуекелмен қиырсыз мұхитқа құлаш ұрған осы екі кісінің жарты ай бойы дүлей толқынмен арпалыса, жан ұшыра аққаны, аштықтан көзіне көк шыбын үймелегенде меңіреу бір аралға іліккені, сол қатерлі меңіреу аралда бастан кешкен қайғы-қасіреті Дәрменнің көңілін қажады.

	Жол бермес жыныс орманда қажырлы Василийдің мерт болып, Сейтектің жалғыз қалуы тым аянышты еді. Осы жерге келгенде Дәрмен дауыстап: «Әттеген-ай!» дегенін байқамай қалды.

	– Неге өкініп отырсың, қарағым? – деп Сәруар оның ойын бөлді.

	– Тек, әншейін, өткен бір жайлар еске түсіп отыр...

	– Жазудан жолы болмаған адам қияли боп кетеді деседі. Сондайдан сақ болғайсың, қарағым. Кешелі бері бір-екі жерде жат мінез байқап қалдым ба, қалай...

	Нұсқабаев риясыз күлді. Шамданбай, жадырап күледі. «Шөптің басы жел тұрмаса қимылдамайды» демекші, осы сөздің жаны бар ма, қалай?» – деп те қояды ішінен.

	Өзіне ризалығы жоқ, тындырған ісіне көңілі толмайтын адамның бірі Дәрмен Нұсқабаев. Өзінің олқылығына, осалдығына, дәмешілдігіне күле білетін де өзі. Бұндайлар осы қылығын өзгелерге де істейді. Және жұрттың бәрі өзімдей деп түсінгендіктен аузы ашық, қалтарысы бұралаңсыз болады. Дос табуға ебі жоқ; қағажу қалатын жайлары көп. Талқы сәттерінде жалғызсырап, мұңын домбыраға шағатын мінез де осылардан шыққан.

	Аузы шайпау, іші тар тарпаңдарға бұлардың күнәсыз қылығының өзі күнәлыдай көрінеді, бота тірсек – бос белбеу бейқам жүріс-тұрысы тәкаппардың талтаңындай ұнамайды. Тұзы жеңіл, соры ащылық күндердің күнінде дұспаннан түңілдіріп, достан торықтырып, сағыныштың сары жайлауында жалғыз қалдырғанда, медеуді саналысынан, жұбанышты қарапайым көпшіліктен табады.

	Кім білсін, мынау сұңғыла Сәруар да олқылы-толқылы тағдырдың пендесі шығар. Кім білсін, сонау Сейтек ағамыз да табиғи жаратылысын қорлай алмай, көресісін күншілдерден көрген шығар. Мүмкін, осы екеуінде жігі байқалмайтын іштей байланыс бар да шығар.

	Не де болса, Сәруардың оқыс шымшығанына көнтерілі Дәрмен сыр бермеді.

	Ол енді жан жолдасы Василийден айрылғанда Сейтектің ұзақ жалғыз қаңғырғанын, қауіп-қатермен дара арпалысқанын, аштықтан құла дүзде тәлтірек қаққанын, ақыры, үмітсіздік жеңіп, жүректің сағаты тоқтап, көздің қарашығы сөнер шақта әлдеқалай балықшы орыстардың поселкесіне тап болғанын ойлап кеткен. Балықтың етін жеп, сорпасын ішіп, ішіне шыр байлаған қашқын сол бойда Хабаровскіде біраз уақыт аялдап, ақырында поезбен ұрланып елге қайтқаны тарихтан мәлім еді.

	Демек, сол сапарында, жазғытұрым маужыраған жайма-шуақ күндердің бірінде, Сейтек осы Сәруармен, оның әкесі Үдербаймен ұшырасқан боп шықты. «Япыр-ай, шындық шіркін жер астында жатпайды екен ғой. Төрінен көрі жуық мына тақуа шалдың сөзі сәбидің куәлігіндей күнәсыз ғой.

	Көмескі күндердің шындығына көзі жеткен Дәрмен қатты тебіреніп отыр. Кейде болмашы нәрселер баданадай сыр ашады. «Сұлу сөздің сыңғырынан шыншыл сөздің дөрекілігі жақсы» деп пайымдайды Дәрмен. «Мың сіз-бізден бір шыж-быж» деп қазекең біліп айтқан. Көріпкелі бардай, біреудің бүккен сырын әшкере етіп, кейіпкерді құлшындыра сайратып қоятын жазушыларға Нұсқабаев осы сапарында ерекше қызыққандай. Оған неге ешкім сайрамайды? Неге ішінің ұңғыл-шұңғылын ақтармайды?

	Асылы, жұрттың сыры шыңыраудағы маржан сияқты. Теріп алуға ерекше көрегендік, ептілік, төзімділік керек. Осы қасиеттің өз бойында бар-жоғын білмесе де, топшылауының дұрыстығына Дәрмен кәміл сенеді. Сартамыз шілдеде ел аралап жүруі де сондықтан.

	Сәруардың бала кезінде үш ұйықтаса түсіне кірмейтін Сейтекпен ұшырасуы туралы қапияда туған күнәсыз кеңесінен Нұсқабаев осы алуандас ойларға шомғанда, көңілінің түкпірінде жаңа бір талпыныстар да пайда бола бастаған еді. Сол ораймен ол үзілген әңгімені қайта жалғап, Сәруардан Сейтектің қашан, қалай аттанғанын сұрап кетті. Сәруар бұған «тоқ етер» жауап бермей, өткен-кеткеннен қалған жол-жоралғыларға қарға тамырлы қазақтың «Бір күн тұзын татқанға қырық күн сәлемнен» басталатын бауырмалдығын сабақтап, Сейтекті ұзатпай, орағыта берді. Қоштасуға қимаған адамның қалпы бар еді.





IV


	Дәрмен тағы да Сәрсеннің үйіне түнеп шыққан. «Бір күн қонған – құт, екі күн қонған – жұт» демекші, бүгін Сәрсеннің қимылында бұрынғыдай көңілді ширақтық жоқ, ал, Нағиманың қабағы көрінеу салбыраңқы.

	Тек, Сәруар шал ғана ғайыптан кездескен ермектей Дәрменге үйірсек қалып танытады. Шегір көзі шапыраштанбай, мұңая, тұна қарайды. Немересінің есімін қойып берген Дәрменнің, өткен-кеткеннен дерек жинап, сөз терген талапкер ақынның, басбілгі домбырашының әлі де екі-үш күн аялдағанын тілегендей бейілі бар.

	Бірақ Дәрмен бұл күнде күйші шалдың қолында дәрмен жоқ екенін жақсы біледі. Қойына кететін Сәрсенге де, шілдехананың ырду-дырдуынан шаршаған Нағимаға да өкпе жоқ. Сондықтан ол Мойынқұмда кешіккен совхоз басшыларын да күтпестен асығыс қайтпақ болды. Екіндіге шейін Сейдінге жетсе, кешке самолетке ілігуі мүмкін.

	Осы ойын азанғы шай үстінде-ақ айтқан. Сәрсен мен Нағима екі жақтап, «неге асықтыңыз, басшылар келгенше аунап-қунап жата тұрсаңыз етті» десті. Бірақ арғы көмейлерінің босаңдығын жасыра алмай, ақыры Сәрсен өрістегі аланы әкеліп, ерттеп те үлгірді.

	Дәрмен бөлек-салақтарын көк масатыдан тігілген спорттық сумкаға салып, жиналып жатқанда, шал тысқа шығып, баласымен недәуір сөйлесіп қалды. Біраздан кейін дауыстап келінін сыртқа шақырды. Күңкіл-шүңкіл көбейді. Дәрмен, «Бұлары несі» деп секем алып отырғанда біртіндеп үйге кірді. Бәрінің де қабағы жадыраңқы.

	Сәруар жүресінен тіп-тік отырып, тамағын қырнады:

	– Қарағым Дәрмен! Ат мінгізіп, шапан жауып жіберуге лайық бала екенсің. Әттең, қолы түскір қысқа. Совхоздың басшылары сырымызды әбден біліп алған. Сәрсеннің табысы қонақтан артпайды...

	Нағима намыстанды:

	– Ата, қойыңызшы, жоқты айтпай!..

	– Тігісін өздерің жатқыза беріңдер. Мен мәймөңкелеріңді білмейтін қазақпын...

	Үй ішіне шамалы ыңғайсыздық орнады. Дәрмен де не дерін білмей, қысылып отыр.

	Сәруар тағы да тамағын қырнады:

	– «Сексен көрейін деген жасым ба еді, быламық ішейін деген асым ба еді» депті ғой біреу. Бірді айтып, бірге кетіп қалдым. Күлсеңдер, кәрілік бастарыңа келсін...

	Шал келініне ым қақты. Келіні үлкен алабажақ әбдірені ашып, саудыраған елтірілерді қонақтың алдына қойды.

	Дәрмен қапелімде сасып қалған.

	Қонақтың қуқыл тартқан түсін өзінше жорыған шал:

	– Барға мәзірлік етерсің, қарағым. Көк бұйраның оңдысы. Екеуі жаға, екеуі бөрік болады, – деді.

	Баяғыдан бергі қарбаластың мәнін Дәрмен енді ғана ұққандай. Ішінен: «Әй, қазекем-ай!» – деп күліп отыр. Екінші жағынан, жартымды лауазымы жоқ Нұсқабаевқа бейтаныс жандардың осыншалық құрмет көрсетуі ақынның көңілін танытқандай да еді. Сөйте тұра, ол оқыс сыйлықтан үзілді-кесілді бас тартты.

	– Отағасы, әуре болмаңыз! Елден сый-сияпат жинағалы келген жоқпын. Ықыласыңызға тоямыз, – деп елтірілерді саудыратып қарияның алдына қарай ысырып тастады. Қария болмай, қайтадан тыққыштады.

	Сонымен, не керек, екеуі біразға дейін ырғасып, жеңісе алмай отырып қалды.

	Сәрсен мен Нағима да қосарласып, бейіл білдіріп жатыр. Әсіресе, жас ана сондайлық бір биязылықпен қиылады:

	– Бөпеміздің бауы берік болсын деп кіндік атасына әдейі тартып отырмыз. Қабылдамасаңыз өкпелейміз.

	Тумаға есім қойып мал табуды сүйекке таңба санаған Дәрмен бұған да жауап айтып, жалтартқан. Осы кезде шыдамы таусылған шал:

	– Өздеріңдей шаштылар берген арағын ішпесе, шынысын жерге ұрып сындырады ғой. Сол секілді, жол-жоралғымызды менсінбесең, от қойып өртеймін! – деп құлпырған қара-көк елтірілерді табалдырықтың алдына алып барды. Баяғы момақан, тақуа шалдан тамты қалмағандай, шегір көзі шатынап, селдіреген бурыл мұрты жыбырлап кетті. Қолы қалтырап, даусы әнтек дірілдейді. Нағыз көк соққан күйшінің тарпаңдығына басып тұр...

	Дәрмен лажсыз көнді. Ыржаңдап күліп жатып:

	– Жарайды, отағасы, меселіңіз қайт болмасын. Осы елге беріп кетпесем, алып кетейін деп келген жоқ едім. Тауыңыз шағылмасын! – деген. Шал елтірілерді бабымен бүктеп, газетке орап жатып:

	– Әр жылда біртіндеп қолға түсірген бұйымым осы.

	«Өлгенде сүйегіме салыңдар» деп тығып тастаған едім. Өзіңдей біліктіге бұйырғанына мәзбін, – деді.

	Бұл сөздерден Дәрменнің тұла бойы тітіреді. Абайсызда, ит жалаған айран ішіп, артынан білген адамдай, өзінен-өзі жиіркеніп, атқа қонғанша асықты.





ЕКІНШІ ТАРАУ





I


	Дәрменнің Қызыл Сеңгірден аттанғанына екі сағаттан асқан. Жалғыздың жүрісі өнбей келеді. Аптадан бері шүйгінге тойығып, белін жинап алған биік ала ат ауық-ауық лоқылдаса да, жүріс ұта алар емес. Есілген аяңы болмаған соң, жолаушы да қинамайды.

	Жолаушы алғашқыда даңғыл жолға түскен. Бірақ машина салған жолдың бұралаңы көп болып, әрі борпылдақ шаң мазасын кетірген соң, күндік жерден көрінетін Мыңжылқыны пайлап, төтелей тартты. Көкпек жусанды қара ойпаңда тастақ аз, жүріске өте жайлы да еді.

	Жолсыз даламен жүрген жолаушыға тірі пенде ұшырар емес. Тек, аяқ астынан пыр-пыр етіп молда торғайлар ұшады. Оқта-текте қиғаш құрылдап ұшқан қара бауыр, сары бауыр бұлдырықтар.

	Табиғаттың көркіне тоймайтын Дәрмен жан-жағының бәрін қызықтап келеді. Қамшылар жағында – мойны қашық Мойынқұм. Оның ірге жағында шалқыған сағым ойнап, Балқаштың көліне ұқсап тұр. Мінер жағында – кәдімгі Қаратау. Оның іркіс-тартыс өркештері сонау Мыңжылқының шоқтығына жалғасады. Аспанда баяу жылжыған шатырдай ақша бұлттар. Көлеңкесі тау бөктерін оймыштап тұр.

	Бір жағы әйгілі құм, бір жағы әйгілі тау – осы екі ортада келе жатқан жолаушы табиғаттың шеберлігіне сүйсінеді. «Тау – жайлауың, құм – қыстауың» деп қолмен орната салғандай. Әттең, су молырақ болар ма еді. Бірақ табиғат берекенің бәрін бір жерге үйіп-төге салмайды ғой. Судың көптігінен жұтқа ұшырайтын елдердің барын да біледі.

	Осы ойпаң бір замандарда жыныс орман болғанын Дәрмен кәрі құлақтардан естіген. Ертектегі кер атты Кендебай батырдың аң аулаған жері екен бұл. Эпостағы Қамбар батырдың қара бұлағын әдейілеп көрген. Кім білсін, Дәрмен келе жатқан осы өзекпен кенеп шекпені саудырап Сейтек ағамыз да өткен шығар. Бүгінгі Дәрменге ұқсап табиғаттың көркіне сүйсінген шығар. Бір кезде осы Қаратауды бөктерлеп өткен Сейтек Дәрменнің көз алдына келеді. Қашқынның жүдеу реңін аяп, шалымды жүріс-тұрысына сүйсінеді. Сәруардың әкесі қаншама сыйлады десек те, отбасы, ошақ бұтына не жетсін. Заманынан қуғын көрген күйші сонау Орда өңіріне қалай жетті екен? Қатын-баласымен қалай қауышты екен?

	Кім білсін, өмірінің көбін қуғын-сүргінде өткізген Сейтектің жасымауына сүйген жары да себеп болған шығар. «Жүрмес ат, өтпес пышақ, жаман қатын қартайтар осы үшеуі ер жігітті» деп ертедегі қазақтар тауып айтқан. Ал, Сейтектің аты жүйрік, пышағы өткір, әйелі ақылды болғанын Дәрмен біледі.

	Дәрмен жалғыз келе жатып жымиып күлді. Көлігі – қырсау ала. Пышағы – тырнақ алатын кішкентай бәкі. Қатыны – Қамзира.

	Қамзираны, әрине, «жаман» деуге болмайды. Бірақ «жақсы» деуге Дәрменнің аузы және бармайды.

	Асылы, жақсы әйел бар да, жақсы жар бар ғой. Қамзира осының бастапқысы сияқты. Көлденең жұртқа көбірек ұнайды. Ал, күйеуіне өзіне ұнамайды. Өмірде осындай қайшылықтар да болады екен...

	Әсіресе, соңғы кездерде Дәрменнің көңілі келіншегінен тым суынып қалған. Соның себептері еске түсе бастады. Еске түскен сайын жаны жабырқап, жапанда жалғызсырауы күшейді.

	Ия, Дәрмен бір кезде періштедей көрген қаракөз Қамзира – бұл күнде сүйкімі жоқ жамағат есебінде ғана. Оның жасанды күлкісі де, жаққан опасы да, қолтығынан бұрқылдаған қымбат жұпары да, бейсауат уақытта мәлімсіз жүріс-тұрысы да ұнамайды. Ал, аузы сүйреңдеп, шашы дудыраған қайдағы бір күдікті келіншектермен шөп-шөп сүйіскенде, Дәрменнің құс-қысы келеді. Қамзираның отбасының тіршілігінен қол үзуіне, «кухарка болып кеттім» деп бұрқылдауына, тамақ дүкеніне ылғи күйеуін жұмсауына осы күдікті келіншектер кінәлі сияқтанып елестейді. Немесе, ертеде, Қамзира неге бұлай емес еді?

	Дәрмен осылай қарай жүрерде қолайсыз бір оқиға болды. Адам айтса күлерлік. Бірақ айтпасқа тағы болмайды. Бүкпентайды білмейтін Дәрмен үшін күнәлі болу қиын ғой.

	...Дәрмен Қасым Аманжоловтың «Оралым» дейтін өлеңіне ән шығарыпты. Ояна келсе, түсі. Ән көқірегінде сайрап тұр. Түнгі сағат үште Дәрменіңіз орнынан тұрып, домбыра шертсін. Әйелі жанжал шығарсын.

	Кінәсын мойындаған ақын домбырасын қолтықтап, кухняға тығылды. Түнгі салқында бабына келіп тұрған саңлақ домбыра күмбір-күмбір етті.

	Қамзира ішкі бөлмеден айқайлады: «Сені жын қаққан шығар!» – дейді. Даусы шәңк-шәңк етеді. Сөзі қандай тұрпайы. Қыз кезіндегі назды күлкі, дәмді сөз жоқ. Кәдімгі беті ашылған бетпақтай шабынып тұр.

	Дәрменнің жазықсыз, жат мінезін Қамзираның ұлан-асыр өсекке айналдырғаны екі-үш күннің ішінде мәлім болды. Нұсқабаевты парткомға шақырғанда, секретарь ананы-мынаны жақауратып отырып, ақынның неліктен жеті түнде домбыра тартатынын сұраған. «Денсаулығыңыз қалай, дәрігерге көрінбейсіз бе?» – деп бір қалған еді. Дәрмен намыстан жарылып кете жаздады.

	Үйіне жеткенше ол: «Өзің сүйгенге үйленбе, өзіңді сүйгенге үйлен» деген мақалды қайталаумен болды.

	Сол бір көңілсіз жәйттер елегізген Дәрменнің көңіліне оралып, жолды ұзартып жібергеніне де біршама уақыт өтіп еді. Жолаушы жалпы өмір жайында ойланып келе жатты.

	Асылы, әрбір адамның өмірінде шырғалаңы көп романтика да, драма да жетіп жатады. Біз соған бойлай, байыптай білмейміз. Біреудің көкірегінде булыққан сезімді айнытпай айтып бере алмаймыз. Не асырып жібереміз, не кем түсіреміз. Екеуі де жалғандыққа әкеліп соғады.

	Біреулер әдебиетті сылдыраған бұлаққа теңейді, біреулер балбыраған баққа балайды. Асқар Алатаумен таластыратындар да толып жатыр. Өзен, теңіз, жайқалған егін, қойшы, – осының бәрі ішкі байланысы аз сыртқы көріністен туған.

	Дәрменнің өз басы әдебиетке төрт аяғы теңселген мінсіз теңеу таба алмаса да, осынау жалпылама әлпештеулерге иланбайды.

	Әдебиет сылдыраған бұлақ болса, белгілі ағыспен ағар еді. Балбыраған бақ болса, көктемде гүлдеп, күзде сидамданар еді. Асқар Алатау болса, аласарғанын, биіктегенін мың-мың жылдар сездірмес еді.

	Іс жүзінде олай емес қой.

	«Асылы, тамыры тайыз теңеулер қиялдың жалқаулығынан, ойдың қауқарсыздығынан пайда болған, – деп жорамалдайды Дәрмен. – Әр нәрсенің түсін тору оңай да, қалтарысын ақтару қиын. Шіркін, теңеудің маңызы мәнді, әсері мәңгі болсайшы! Қызы ұзатылған ауылды:

	«Қалды ауыл, қараңғыға ай батқандай» деп бейнелеген қазақтың халық дастанында қаншалықты түбегейлі тапқырлық жатыр!»

	Бірақ осындай тапқырлықты тереңінен тани білу бір басқа да, өз жаныңнан жасай білу бір басқа ғой. Бұл жағынан келгенде, Дәрмен өзінің тым сыншылдығынан кейде күдік алады. «Осы менде интуиция аз боп жүрмесе игі еді?» – деп шошынады.

	Табиғаттың дарыны әр түрлі. Ал, ақылды, білімді адамдар тіптен көп. Жазушылықты «жаратылыстың жұмбағы» дегенде, Белинский нені меңзеген? Дәрмен қағида көшірген хатшы баладай, ортаң қолын босқа жауыр етіп жүрмесін?..

	Нұсқабаев өзін әдебиетте көк шолағын қамшылаған қолы қысқа адамдай сезінеді.

	Осының себептерін іздестіргенде, жазғандарының бәрі әбі-тәбі екенін пайымдайды. Жалпақ жұртты шулататын бір дүниелік тудырмай тасы өрге домаламайтынын және сезеді.

	Ақын-жазушының бетін қауым алдында барлық шығармасы ашпайды. Бір-ақ шығармасы ашады. Даниэль Дефо екі жүз қырық тоғыз кітап жазған деседі. Бірақ «Робинзон Крузоға» дейін оны кім білген? «Ақын өліміне» шейін екі жүзден астам өлең жазған Лермонтовты кім таныған? Достоевскийдің «Бишараларға» шейінгі еңбегі қанша? Бальзактың атағын жайған кейінгі тарланбоз «Горио атайы» ма, жо, болмаса, ертедегі құба төбел «Шуандары» ма?

	Дәрменнің есіне Абайдың сөзі түседі. «Болмасаң да ұқсап бақ, бір ғалымды көрсеңіз» деп еді-ау. Сол Даниэль Дефоңыз да, Лермонтовыңыз да, Достоевскийіңіз де, Бальзагыңыз да аяғы аспаннан салбырап түспеген. Олар да сәби болған, бала болған; күлген, жылаған.

	Бірақ олар мәдениетті ортада ерте оянып, ерте ұшқан. Табиғи дарынын далаға жібермеген.

	Нұсқабаевтың күндердің күнінде ол дүниеге бірге әкететін екі түрлі өкініші бар.

	Ол ерте талпынды, бірақ кеш оянды. Өлең жазғанның жөні осы деп алғашқыда термелеп, тақпақтап жүрді. Кейін көрінгенге таңырқап, жел сөзбен лепірді.

	«Өмірге мен ғашықпын!» деп көкірек қақты. Бірақ сол ғашықтығының шынайы сырын қарапайым тілмен суреттеп бере алмады. Сұлу сөйлесем жұртқа жақсы көрінемін деп ұққан ол өлеңнің әр жолын майыстыра мәнерлеп, сыңғырлаған ұйқас қуған шақтары да бар.

	Осының бәрі мәдениетті жұрттарда баяғыда болған балалық машық екенін бертін келе байқады.

	Бұл күндері Дәрмен өткен күннің олқылығын анық таниды. «Әдебиет – жас буынды тәрбиелеуде таптырмайтын құрал» деген тәрізді қауқарсыз қара сөзбен жазылған сонау бір қазақша оқулықтардың шалағайлығын да енді бес саусағындай салалап бере алады.

	Бірақ, не пайда, жастықтың ең қуатты, жалынды күндері білместіктің базарында өтті.

	Рас, Дәрмен әлі тұғырдан түсіп отырған жоқ. Абай өлеңді осы жаста бастаған. Ал, Гетенің ең қызу махаббат сазы алпыс жасынан кейін туған. Бірақ әркімнің табиғаты әр түрлі екені де хақ қой.

	Дәрменнің бір өкініші осы болса, екінші өкініші – жеке бастың игілігін құра білмеуінде. Алданғыш, аңқылдақ ақын қалтарысының тайыздығынан таяқ жегенін кейін аңғарған.

	Енді бақса, Дәрмен ішкі сұлулықтан сыртқы сұлулықты ажырата алмайтындай. Онысына толық айғақ әйелі. Пішіміне қызығып тар етік киген адамдай, өмір сапарында Дәрменнің жүрісі өнбеуіне әсершіл жүректің үлкен кінәсы жатқан сияқты.

	Бұ да бір сәрі болар еді. Өз басының тіршілігіне ризалығы жоқ, жардан торыққан Дәрменнің көңілі, елі кеткен жайлаудай, құлазып қалған. Оның көкейінің жұпыны боп жүргеніне негізгі дерт емесіне кім кепіл?

	Өз жайын өзі ақылдың елегінен өткізген сайын елгезек бойы ауырлап, шікәмшіл көңілі жабырқау тартып барады. Басы мең-зең боп, шекесі шаққандай.

	Жалғыз жолаушы жабырқап, аспанға қарады. Бағанағы көлеңкелі ақша бұлттар таудың өркешіне, шоқтығына бөкебайдай оралып, көк-ала түске еніпті. Мыңжылқының басы мұнарлана бастапты.

	«Самолет аса алмай жүрмесе не қылсын?» Нұсқабаевтың байқауынша, ақша бұлт түсін өзгерткенмен ақ жауынға айнала алмайды. Үйреншікті тұғырына барып қонған қалпы.

	Көріністен көрініс туып, ойды ой қозғап дегендейін, Дәрменнің есіне шалғайдағы «Баянауыл» әні түсті.

	Бала кезінен етене әнді салмағанына да көп жылдың жүзі болыпты. Дәрмен ақырын бастап келе-келе бар даусымен шырқап жібергенін байқамай қалды. Астындағы лоқылдақ ала да желіккендей, құлағын қайшылады.

	Қасында мін тағар тірі пенде жоқ жолаушы еркін шырқап келеді. Даусының көркінен именбейді. Иісі аңқыған көкпек жусан, үрке қашқан бұлдырық, жауар-жаумасы мәлімсіз сонау көк-ала бұлт ырза болсын, Қаратаудың шалқыған сағымы қыдырма желге ұласып, лебізімді Сарыарқаға жеткізсін дегендей, ерекше ілһаммен, нәзік нәшпен жырлап еді. Өз жанын өзі қажаған Дәрменнің тұла бойы шымырлап кетті.



	Баянауыл басынан бұлт кетпес,

	Қиядағы түлкіге, дариға-ау, құсым жетпес-ай.

	Ақбоз үйдің тұсынан аттандырып,

	«Қош, ағатай! – дегенің, дариға-ау, естен

	кетпес-ай.



	Қай-қайдағы сағынышты қозғайтын мұңды наз, сыңсыған саз жалғыз жолаушының көңілін босатып, көзіне жас келтірді. Дәрмен ішкілік ішкен адамдай, ат үстінде теңселіп бара жатты. Астыңғы ернінде күрек тістің болмашы ізі қалғанын байқаған да жоқ. Әлемдегі ең қимас аяулысынан айрылғандай, ақынның іші әлем-жәлем болған. Өзі қатты шөлдеп қалыпты.

	Осыдан кейін ол үнсіз-түнсіз ұзақ жүріп отырды. Тізесінің қарысқанын сезгенде аяғын үзеңгіден шығарып, салбыратып алады. Қырсау аланың ілбіген жүрісіне қарсы еместей.

	Бір кезде жолаушының қарсы алдынан қоңыр самал соқты. Самал ұшқан гүлдің, піскен жусанның исін аралас әкелді. Дәрмен ширағандай, аяғын үзеңгіге салып, атын тебінді.

	Есіне және де Абайдың өлеңі түсті.



	Көк-ала бұлт сөгіліп,

	Күн жауады кей шақта.

	Өне бойың егіліп,

	Жас ағады аулақта.



	Жауған күнмен жаңғырып,

	Жер көгеріп күш алар.

	Аққан жасқа қаңғырып,

	Бас ауырып, іш жанар.



	«Шыншылдың бәрі данышпан емес, бірақ данышпанның бәрі шыншыл, –деп түйді Нұсқабаев. – Абай аулақта жылағанын жасырмайды. Біз жасырамыз. Неге жасырамыз? Біз басы жұмыр пенде емеспіз бе?»





II


	Дәрмен көкірегіндегі запыранды жапан далада құсып тастағандай болды. Ішкі сарайы ашылып, тынысы кеңи бастағандай.

	«Тапшы талант тақырып таба алмайды, – деді ол. – Қырсау ала, сағымы шалқыған сонау Мойынқұм, басына бұлт айналған мынау Қаратау, – осының бәрі өлеңнің өзегі емес пе?»

	Жаңа ғана көңіліне мұң ұялатып, көзіне жас келтірген әнді тудырған Арқаның аяулы тауы турасында поэма жазуға болар еді. Бірақ Дәрмен Баян тауын көзбен көрген емес. Тарихын да шала біледі.

	«Осы Қаратау туралы неге жазбаймын? – дейді іштей. – Нағыз ұтықты тақырып!»

	Дәрменнің құлағында «Қаратау!», «Қаратау!» – деген сөздер шыңылдайды. Көпті көрген кәрі тау, тілін тапсаң, шежіредей сайрамақ.

	«Қаратау, жарықтық, жалпақ қазақтың ежелгі бесігі ғой, – дейді Дәрмен өзіне өзі. – «Ақтабан шұбырынды, алқа көл сұламадан» басталатын аянышты ақуал кімге танық? Олжаға кәнігіп, қанға құныққан шетелдік басқыншылардан тоз-тоз болған қара жаяу қазақ талай рет осы жерді паналаған».

	Осындай өңірге этнографтардың ілуде бір ғана келетініне таң. Жанамалап қана көңіл қойған Дәрмен осы азғантай күннің беделінде талай нәрсені жадына түйіп алды. «Орманбет хан өліп, он сан ноғай бөлінгенде» сонау Еділ, Жайық бойынан үркіп шыққан қыруар алшын, жалпақ тама ойыса-ойыса келіп, осы жаққа ірге тепкен. Бертіннің өзінде он екі болыс ел болған деседі. Бүгінгі даусы баршын тартқан, буындары сыртылдаған Сәруар шал – сол тамалардан. Қалың Қоңырат, сыңсыған ысты, сіргелі де ежелден осы өңірді мекендейді. Кенесарының жасауылдарынан жырылып қашқан Төре-Төлеңгіт, Арқадан ауған ділмәр Тарақты, – қойшы, не керек, кәрі таудың қойнауында тарихшылар үшін, сарқылмас сыр жатқандай.

	Осы таудың қойнауында Шыңғыс ханның зеңбіректі әскері жермен-жексен етіп жіберген ежелгі қалаларды Дәрмен біледі. Бұл күнде ертегіге айналған Құмкент, Саудакент артта қалды. Созақ шаһары алда. Ол Сейдіннен әрі күндік жер.

	Сол жақта аты шулы Баба-түкті Шашты-Әзіздің күмбездері қалып барады. Бертінге шейін қожа, молдаларға напақа болған ордалар осы. Оңтүстікте екінің бірі білетін «Сауда ишан» хиссасындағы Шолақ қала да алыс емес. «Діннің тіл жеткісіз сұмдықтарын дәл «Сауда ишандай» суреттеп жеткізе білген хисса жоқ шығар», – деп ойлайды Дәрмен.

	Осындайлық ежелгі ескерткіштер ойына оралған Нұсқабаевтың бірауық, діннің зардабын әшкерелейтін дастан жазып тастағысы да келеді. Мысалға Сәруар шалдың өзі де жетіп жатқандай. Бір кездегі сері – бүгін тақуа. Бірақ осының әлеуметтік астарын, психологиялық сырын қалай ашпаққа керек? Жұртты жалықтырмайтын желі қандай болмақ? Талқы таразысына түсетін күштер қандайлық?

	Нұсқабаевтың есіне Энгельстің белгілі бір сөзі түседі. Орта ғасырлардағы қанды жорықтың бәрі саяси мақсаттан туып, діни уағызбен жөргектелген демеп пе еді? Ендеше діннің сұмдығын даттаумен жазушының жұмысы тынбайды. Иерусалимның жазықсыз халқын қойдай бауыздаған жасақты рыцарьларға қарғыс жаудыру оңай. Қанішерлердің алпыс екі тамырына тараған уды ажырата білу қиын. Бұған зерек емшілік керек. Тұла бойға шапшыған ыстық қанды лүпілден танитын тамыршыдай, табиғи сезімталдық керек.

	Дәрмен дәм-тұзын татқан осынау алшақ аймақты жазсын. Кәріқұлақтардан естігенін пайдалансын, қиырсыз ертегі-аңыздарды еске түсірсін, Қаратау хикаясын қойқаптан бастап қозғасын. Сонда сонау Баба-түкті Шашты-Әзіз, бертіндегі Шолақ қала тұсынан бергі сапырылысқан сансыз ұрпақ өкілдерінің жан жүйесі, жүрек лүпілі, бүкіл бейнесі табиғи қалпымен, тосын, таңсық нәшімен оқушының көкейіне қонар ма? Сезімнің жалпы адамзатқа тән құбылысы, сыр-сипаты қандай болмақ?..

	Дәрмен әдебиетте не иіс алмас надан, не алдына жан салмас майталман болмағанына өкінеді. Білмей жазған білмегендіктен өндіреді. Біліп жазған – білгендіктен өндіреді. Дүниеде әрі-сәрілік жаман. Шідермен текіректегендей, кібіртік күнді итке бермесін...

	Осылайша әрі-сәрі шәркез күйде келе жатқанда бағана ажырасқан даңғыл жолға қайта кезікті. Жол қалың шиді жарып өтеді екен. Дәрмен шамалы аяңдап отырып, жол айрығында бұрқылдап қайнап жатқан бұлақ басына түсті. Шөлейттегі су қадірін шілдеде жол жүрген кісі біледі. Жолаушы жалма-жан аттан түсіп, бұлаққа бас қойды.

	Ол суға еңкейгенде екі тізерлігі де балшық боп қалған екен. Шөлі қанғанда байқады да, шалбарын бір түп шидің үстіне жайды. Белі қынамалы спорттық сұр бешбентін де шешіп, бұлақ жағалап өскен көгалға аунады.

	Ойқай, дүние-ай, Дәрменнің дәл осылайша дарқан далаға еркелемегеніне қанша заман?!

	Дәрменнің дүниеде ең қатты қорқатыны жылан еді. Аңдаусызда иреңдеп шыға келе ме деп үрейленген ол аздап терлеген атының ер-тоқымын қасына әкеп қойды. Жылқы терінің исі шыққан жерге жыланның жоламайтынын білетін де. Әрі көлігін де шалдырып алмақ.

	Дәрмен ер-тоқымды жастанып, шалқасынан жатты. Көзі аспанда. Бір кезде қара бауыр бұлдырық үйірімен ұшып келді де, кісіден қаймығып, ойыстай берді.



	«Қонамын десең, жануар,

	Міне майдан, міне саз!» –



	деді Дәрмен Төлегеннің сөзімен.

	Дәрмен бала кезінде мергендерге көп ілескен. Өзі де сілтегенін жібермейтін атқыш боп өсті. Бірақ бұл күнде ұлғайды ма, ой кірді ме, әлде басқа нәрседен қамкөңіл болды ма, әйтеуір, жазықсыз құсқа, жазықсыз аңға көз тіге алмайды. Жаны ашиды. Вездеходпен киік қуғандарды газетке жазғаны да бар.

	Тау мен құмның арасындағы осынау ойпаңдар бір заманда жыныс ағаш болғанда, қол тимеген орманда қаншама әнші құстар сайрады десеңізші! Содан қалғаны құрылдаған бұлдырық болса, оны ақын неге үркітсін?





III


	Шақырайған күнге біресе кеудесін, біресе арқасын тосып, рақаттанған ақынның көз алдына Қара теңіздің жағалаулары елестеді. Жартылай жалаңаш қызыл-шақа тәндер өстіп «тотығушы» еді-ау! Сондағы күн – осы күн. Тек, теңіз жоқ. Бірақ ақын үшін түздің өзі теңізге бергісіз. Жүзе бер! Сайрандай бер!

	Дәрмен кешкі самолетке ілікпек екенін де ұмытқандай. Аптап өткенде бұлақтың суын қос қолдап үстіне шашып, салқындап алады.

	Осылайша ол недәуір аялдады. Шай қайнатым, немесе ет асым уақыт деуге болар еді. Бірақ бұны батырдың өзі байқамаған соң біз қайдан анықтайық. Оның үстіне, әркім шайды әр түрлі қайнатып, етті әр түрлі асатыны және бар. Біреулер бұрқылдатады, біреулер сақылдатады, енді біреулер – шым-шымдап шымырлатып, діңкеңді құртады.

	Не де болса, жапан түзге жарасым берген жалғыз бұлақтың басында жолаушының қанша кідіргені өлшеулі емес. Тек оның бір мезетте машинаның болар-болмас «гүк» деген даусын естуі анық. Дәрмен жалт қарағанда, әнеугі күнгі Мойынқұмға кететін кісілер үсті-басы шаң-шаң болған вездеходтан жамырай күлісе түсіп жатқан.

	Сасып қалған Дәрмен апыл-құпыл киініп, кісілердің алдынан шыққанда:

	– Ау, бұныңыз қалай? – деді партия ұйымының хатшысы.

	– Біз оралғанша аунап-қунап жата тұрсаңыз етті, – деді совхоздың директоры.

	Дәрмен өзінің жағдайын түсіндірген болды. Қожайындар мен қонақ және де біраз ырғасты.

	Ақырында, хатшы зілденіп:

	– Сіздің Сәруар сопыға зиярат ете келуіңіздің өзі қате. Жоспарды жүз он процент орындап отырған совхоздың қойшыларын, жо, болмаса, маман директорын неге көрмейсіз? Домбыра тыңдағаннан басқа, кәне, не бітіріп қайттыңыз? – деген.

	Дәрменнің алғашқыда кімнің сөзіне болса да иланып қалатын мінезі бар. Бұл жолы да солай болды. Әрі шымыр хатшының мысы басып кеткендей де еді.

	Не де болса, ақын орнықты уәж қайтара алмай, жеңілгенін танытып қойды.

	Совхоз басшылары жөнеліп кетті: жұртта жалғыз қалған жолаушы сұмдық елегзіді. Ол атын ерттеп жатып:

	– Соншама абдырап, мені не қара басты? – деді өзіне өзі. – Қойшы жазғанды жарылқар болсаңдар, пәлен өлеңімді, түген очеркімді оқыңдар деп неге айтпадым?

	«Жаманның ақылы түстен кейін келеді» деген осы. Енді олар «Ақынның әкесін таныттық» деп кеңкілдеп, күліп бара жатыр-ау. Қап!..

	Жолаушы кешкі самолетке ілікпек боп, қырсау аланы лоқылдата желдіртті.





ҮШІНШІ ТАРАУ





I


	Биылғы күз құбылмалы. Шуақ күн шұғыл бұзылып, сұрлана қалады. Тұмансыз қырбық қар түссе, арты желдетіп, қара суық соғып, әлі жылы киім киіне қоймаған сырбаз қала жұртын бүрсең қақтырып тұрған шақ. Тымауратушылар тіптен көп.

	Балдырған кезінде ақша қарда жалаң аяқ жүгірген Дәрмен, әкесінен шикі өкпе жетім қалып, қаңғырма өмір көп кешкен жалғызілікті ақын суыққа оңайлықпен бой алдырмаушы еді. Бірақ жақында «Қайраттың» соңғы ойынын көруге қоңылтақ киіммен барып, ертеңіне бойының бейсалдығын байқады. Оның ертеңіне кәдімгі келте сүзекше шекесі шағып, мұрны бырқылдап, төсек тартып жатып қалды.

	Осы кезде домбырашы, қобызшы, сырнайшы, сыбызғышылардың республикалық тоғысуы басталғалы жатқан. Қырсыққа қарай, Дәрмен соны көзімен көре алмайтын болды. Грипке бақылау қатты-ақ. Осының алдында «шет елден белгісіз біреу сүзек тарата келіпті-міс» деген қауесет тараған. Алып-қашпа сөзге әуестер бірден-бірге таратып әкеткенде, Дәрмен басын шайқап күлген. Енді өзі мұрттай ұшқанда, Қамзира шоқ-шоқ деп табалағандай болды. Дәрмен: «Менікі – соқпалы кесел. Осыдан кейін, келесі күзге шейін маған тымау жоламайды» десе де келіншегі қоймай дәрігер шақыртты.

	Дәрігер – дәл Қамзираша солқылдаған, көрікті, сұңғақ қыз екен. Әттең, кескінін аузы-мұрнына жапқан шомыт дәкесі бұзып тұр.

	Дәрігер Дәрменнің қолтығына градусник салды да, «Аурудың тарихы» деген маңдайша жазуы бар сары жолақ қағазға сыр аттың жасын, аты-жөнін кәсібін жазып жатып:

	– «Сәруар шал туралы балладаның» авторы сіз емес пе? – деді.

	Дәрмен күмілжіп, өзіне сұрақ қойды:

	– Сізге ұнады ма?

	– Ұнамаған нәрсе ұмыт болады. Үш айдан бері жадымда...

	– Я очень рад! – деді Дәрмен.

	– Радоваться хорошо, но грустить лучше, – деді қыз орысшылап.

	Дәрмен оқыстан ұят жасағандай, қысылды. Маңдайынан тер де шыққан.

	Жазда, Сейдінге барып қайтқан сапарында, қазақтың күйші шалы туралы баллада жазған. Сәруардың баяғыда Сейтекпен ұшырасқан талапты жастық шағы мен шөгіп қалған бүгінгі қалпын ойып алып суреттеген еді. Сыншылар: «Жақсы екен, әттең, Ілияс Жансүгіровтің «Күйшісіне» ұқсап кететін жолдары болмаса!» – дескен. Үлкен ақынға еріксіз еліктегенін Дәрменнің өзі осыдан кейін барып қана аңғарған. Дәрігер қыз орысшылап: «Қуанған жақсы ғой, бірақ қайғыра білгенге не жетсін!» дегенде, ақынның қысылуы сондықтан.

	Дәрменнің қатты ұялғанын таныған сұңғыла қыз абайсыз әзілдің зілін жуып-шаймақ боп:

	– Ағай, қай-қайдағы күй сарынын суреттей бергенше, махаббатты неге жырламайсыз? – деді.

	– Оған олақ едім, – деп Дәрмен ағынан жарылды.

	Қыз шек-сілесі қатқанша күлді.

	– Как тебе не стыдно, – деді Қамзира қара пианиноның тозаңын сүртіп жатып. – Маған шығарған өлеңіңді оқып бермейсің бе, ең болмаса.

	Дәрмен үшін дәрігер жауап қатты:

	– О, ол өлеңді білемін. Студентка кезімде оқығамды. Құрбылар өзара сырласқанда: «Осындай қыздың да арманы бар ма екен?!» десуші едік. Жауап Қамзираға жақпағандай. Ол күлімсірегенсіп:

	– Өлең қыздарға ұнағанымен, өз әріптестеріне ұнамайды. Біздің Дәрмен осы күні тіптен нервный болып кетті, – деп бір қойды.

	Дәрігер сырқаттың қасына отырды. Бүктемелі су жаңа диванның ернеуі сықырлады. «Қыз ауыр ма, тұз ауыр ма?» деген осы» деді Дәрмен ішінен. Шыңдалған шымыр денсаулыққа қызыға қарап қалыпты.

	Сырқаттың қолтығынан градусникті аларда дәрігер қыз шұғыл ойысып кетіп еді, Дәрменнің мұрнына иодтың исі шалынды. «Айыға бастаған екенмін» деп топшылады ол.

	– Үш күннен кейін жұмысқа шығуыңызға болады, – деді дәрігер градусникті сілкіп жатып.

	Қыз кетуге оқталғанда Дәрмен еңсесін көтерді.

	– «Қуыс үйден құрауыз шықпа» деген, Қамзираш...

	– Екеуіміздің де мұрнымыз таңулы, – деп Қамзира сықылықтады.

	Дәрігер қыз келіншектің мезіретіне болмай, құрауыз шықты. Есіктен бір қырын шығып бара жатып артына жалт етіп көз тастай кетті.





II


	Дәрменнің құлағы радиоқабылдағышта. Филармонияда өтіп жатқан өнерпаздар жарысының қызған кезі. Залдағы у-шу, некен-саяқ одағай үндер анық естіледі.

	Домбырашы, қобызшы, сырнайшы, сыбызғышылардың республикалық тоғысуы кеше басталған. Ертең аяқталмақшы.

	Тоғысудың ашылысына Дәрмен радиодан қанармын деп ойлаған еді. Бірақ кеше кешке Тбилисиде қызықты футбол боп, соны тыңдап қалды. Әуесқойлықтың кесірі қатты тигенін ертеңіне аңғарған. Олай дейтін себебіміз, диван үстінде таңертең бүгінгі газеттерге көз жүгірткенде осы жиынға шалғайдағы Сейдіннен Сәруар шалдың келгенін білді. «Қаратаудың тарланы күй тыңдаған көпшіліктің құлақ құршын қандырды», – деп жазыпты тілші.

	Бүгінгі кеш бойында Нұсқабаевтың радиоға үздіксіз құлақ тосып отыруында осындай гәп бар еді. Бірақ, өкінішке қарай, ол күткен күйші көпке дейін сахнаға шықпады.

	Дәрмен осыдан екі аптадай бұрын Сәрсеннен хат алған. Әкесінің Алматыға жүрмек боп қамданып жатқанын хабарлаған. Сәрсен Дәрменнің өлеңі сейіндіктердің арасында көш-құлаш аңыз тудырғанын, шалдың көңілі босап жылағанын тәптештеп жазыпты. Сәрсеннің айтуына қарағанда, Алматыға барса күйлерінің пластинкаға түсетінін естіген Сәруар ай бойы домбыра шертіп, қутыңдап жасарып кеткен сияқты. Бірақ осының өзінде көктемдей құбылмалы күйшінің қашық қалаға келер-келмесі Дәрмен үшін қараңғы болатын. Бүгінгі газет хабарынан кейін ол Сәрсеннің хатына толық иланды. Бұл иланым сенімсіз көңілге уаныш, қуаныш әкелгендей болды. Шалдың жылағаны рас болса, ақын басқан перненің әсерлілігі де айқын.

	Дәрмен, тек шалдың осылай шығарда не себепті телеграмма бермегеніне түсіне алмайды. Мүмкін, әурелегісі келмеген шығар. Әлде, жазда елтірілерді орта жолдан қайырып жібергеніне өкпелеп қалды ма, кім білсін?

	Осылайша жартымсыз жорамалдарға малтыған Дәрменнің құлағы радиода болғанмен көңілі әр жаққа алып-қашып, филармонияда тартылған әр алуан музыка әуенінен пәлендей әсер ала алмаған. Кәдімгі кербез домбыра шертіліп жатыр. Сыңсыған сыбызғы, сазды сырнай, сарнаған қобыз үні. Орындаушылардың кім екені де Дәрменге танық. Залдағы жұрт бәріне де ілтипат көрсетіп, қол шапалақтап қояды. Бірақ қайталап шақырып жатқандары некен-саяқ қана. Оның өзі де – бұл күнде таңсық дүниеге айналып бара жатқан сыбызғышы, қобызшылар.

	Қобыздың қоңыр сарыны, талмаураған сыбызғының сыңсуы неше ықылым ескі жәйтті тірілткендей. Қызыл тілге жұбанбаған қаралы үйді жұбата білген осы қобыз. «Ой-бауырымның» орнына шалғайдан сыңсып келіп табысатын да осы сыбызғы! Екеуінде де жүрек қылын шертетін сиқыр күш бар. Екеуі де қысқа өмірдің кейінгіге қалған жалғасындай, мұңмен жұбатады, арманмен тербетеді.

	Қобызға, сыбызғыға байланысты неше түрлі тарихты, ертегі-аңызға айналған шырқау шындықты еске алып, өзімен өзі боп кеткен Дәрменнің құлағына бір мезетте таныс есім шалынды. Конферансье әйел күмістей сыңғырлаған таза, ашық үнмен:

	– Сахнаға Сейдіннен келген домбырашы Сәруар Үдербаев шығады, – деген.

	Осы-ақ мұң екен, залдағы жұртқа қобалжу кіріп, у-шу молая бастады. Дүбір көбейді.

	Дәрмен телевизор орнатпағанына бірінші рет өкінді. Бар ақшасын қымбат пианиноға жұмсап, қысқа жіптің күрмеуге келмей жүрген шағы еді. Амалсыз, радионы қанағат етіп, жіті тыңдап қалды.

	Дәрмен көңілдің дүрбісімен көріп жатыр. Сәруар қолы қалтылдап, баяғыдан қалған ұзын қара домбырасын толғай бастады. Тіп-тік науша шал салмақпен отырғанда, қағілез орындық сықырлады.

	Осы кезде залдан:

	– «Заман-ай», «Заман-ай!» – деген дауыстар шулап кетті.

	Дәрмен сырттай-ақ бәрін ұғынып жатыр: Сәруар кеше Сейтектің «Заман-айын» тартқан болды. Күй көпшілікке ұнап қалған. Мына дүбір, мына шу соның белгісі.

	Күйші көпшіліктің меселін қайтарғысы келмеді ме, жоқ, әлде өзінің сонау Сейдіннен баптап әкелгені осы ма, әйтеуір, бірден «Заман-айды» шерте бастады.

	Нұсқабаев қайран қалды. Шалдың шертісі мүлдем бөлек. Құлаққа қонымды, көкейге оралымды қоңыр үндер күмбірлеп шыға бастады. Күйдің жиі-жиі оралатын қайырмасы булығып, қамкөңіл адамның даусындай аянышты әсер туғызды. Сірә, шалдың саусағы кенедей жабысып қалған болуға керек, пернелер сыңсып, асты-үсті қатар боздап, дәмді әуендер дүмбірлеп кетті. Дүниеден торыққан, дәмеленген, ашынған жанның ішкі сыры бейнелі тілде мұң шақты. Қанша заман өтсе де, кейінгі ұрпақтар тілмәшсіз түсінетін шыншыл мұң еді, бұл. Дәрмен елтіп, белгісіз іңкәрлікке талпына берді.

	Нұсқабаев енді байқағандай. Оның домбыра шертісі тым бертіндегі шоқырақ екен. Кейбіреулерше алаңғасар, тасыр-тұсыр немесе тызалаңдаған ұшқары дыбыс шығармағанға мәз боп келіпті. Ал, Сейтектің «Заманайын» мүлдем түсінбепті. Сәруардың орындауы бөлек. Тіптен шырқау жатыр.

	Дәрмен жазда Сәрсеннің шілдеханасында осы күйді тартқанда Сәруар білмегенсіп еді. Қолқалап үш рет қайта тартқызғанда ұмытып қалғаны анық сияқты да еді. Әлде білмегенсіп, ішіне қулық сақтады ма екен?

	Не де болса кәрібоз күйшінің бүгінгі қимылына Нұсқабаев әрі риза, әрі таң.

	Сәруар күйін аяқтағанша Нұсқабаев осылайша әр неше жәйдің басын шолып өтті. Ұзақ күй үзілгенде, тыңдаушылар бұрынғыдан да бетер дуылдап, залды жаңғыртып жібергендей болды.

	Дәрмен бағып жатыр. Шал сахнадан тайған тәрізді. Бірақ жаңғырық, дуыл әлі басылған жоқ. Ара-кідік айқай-ұйқай да шығады.

	Шал сахнаға қайта шыққанда, нендей қылық көрсеткені белгісіз, жұрт жапырыла қыран-топан күлді. Жастар «бис!» деп ысқырып, шыдамсыз тентектері еден тепкіледі.

	Содан арғысы Дәрменге қараңғы. Уақыт тар болды ма, кім білсін, домбырашы қайтып күй тартпады. Бірақ бір күйдің өзімен жалпақ жұртты жусатып кетті.

	Дәрмен түні бойы дөңбекшіп, ұйықтай алмай шықты. Ойына Сейтек орала берген. О баста көзі тірі күйші туралы шығарма жазамын деп әуреленгенде Сәруардан жартымды еш нәрсе өндіре алмай, бар болғаны бір балладамен тынып еді. Оның өзі де Ілияс Жансүгіровке еліктеу боп шыққан. Енді бақса сәтсіздіктің тамыры тереңде тәрізді. Сәруар – өз жанынан күй шығарушы емес, өзгенікін жаттаушы ғана екен. Олай болса, Сейтектің көлеңкесінде күн көруші жалғыз Сәруар ғана ма? Көп қой. Бұның сыры неде? Дәрмен осының жайын ойланды.

	Таңертең ол ерте тұрған. Айнаның алдында қырынып жатқанда өз түрпетінен өзі шошыды. Азу тістен айрылғандай, ұрты салпиып, жақ сүйегі суала бастаған. Қабағы тым салқын. Қысық көздің азғантай аласын қан жуып кетіпті.

	Күн жексенбі еді. Бұндай күндері Қамзира төсектен түске жармаса тұрады.

	Дәрмен шай қайнатты. Шайнек сақылдай бастағанда темір құтыдағы шайдың жарты шөкім ғана қалғанын аңғарды. Сүт жоқ. Тамақ та тапшы сияқты.

	Тымау-сымаудың қаупі өткенін анық сезген Дәрмен дүкенге бармаққа оқталғанда, ояу жатқан Қамзира бажылдады. – Қайталап ауырып қаласың. Түске шейін шыда деймін.

	«Кәпірдің даусы қандай ащы еді. Ертеде не ғып аңғармағанмын?» – деді Дәрмен іштен тынып.

	Көнбіс ақын стол жанына отырды. Дені сауыққан. Бірақ көңілінде алаңдық бар. Жазу жазайын десе, қолы жүрмейді; кітап оқиын десе, көзі жүрмейді. Сазарып отырып-отырып, ақырында домбыраны ермек етті.

	Әуелі Құрманғазының «Алатауын», одан кейін Тәттімбеттің «Көкейкестісін» тартқан. Екеуі де сай-сүйегіңді сырқырататын сиқырлы сарын. Қайталап тартып отырып, бір мезетте Сейтектің «Заман-айына» көшіп кетті.

	Бұныкі, әрине, кешегі Сәруар шертісінің ширегіне келмейді. Бірақ ермекке жетіп жатыр. Тыңдаушы жоқ болғандықтан асып-саспай, кысылып-қымтырылмай, ұзақтан қайырып еді, құлағы күйде болғанымен көңілі күйді шығарушыға ауып, Сейтектің шырғалаңға толы өмірі көз алдына елестей берді. «Баяғыдан бері жазатыным Сейтек екен ғой!» деген ой келді оған.

	Ваннаға шомылғанда ернеуінен асып төгілген судан физикалық жаңа заң шығарған Архимедше, Дәрмен:

	– Таптым, таптым! – деп алақанын сартылдатты.

	– Сені жын қаққан шығар! – деп Қамзира үдірейе қарады.

	Дәрмен әйеліне жауап қайырған жоқ. Бұрауын босатып, домбыраны құндағына салды да, столға шүңілді. Қолында қарындаш, алдында сонардай ақ қағаз.

	Ашаң ақын сұрау белгісіндей иіліп отырып қалды...





	Оглавление

	БІРІНШІ ТАРАУ

	I

	II

	III

	IV

	ЕКІНШІ ТАРАУ

	I

	II

	III

	ҮШІНШІ ТАРАУ

	I

	II





